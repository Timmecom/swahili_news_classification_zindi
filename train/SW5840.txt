 TAASISI ya Kuzuia na Kupambana na Rushwa (Takukuru) Mkoa wa Mwanza imesema kuwa wananchi watakaokutwa wakifanya sherehe za kuwapongeza wagombea watakaoshinda kwenye Uchaguzi wa Serikali za Mitaa na Uchaguzi Mkuu ujao kwa kula pilau na nyama, watakuwa wametenda kosa la jinai.Hayo yalisemwa jana jijini hapa na Kaimu Mkuu wa Takukuru Mkoa wa Mwanza, Leonida Felix alipokuwa akitoa taarifa kwa umma juu ya ufuatiliaji wa miradi mbalimbali ya maendeleo iliyotekelezwa kuanzia kipindi cha kuanzia mwezi Aprili hadi Juni, mwaka huu.Alisema wananchi lazima watambue kuwa kiongozi aliyechaguliwa ana deni kubwa kwao la kuwaletea maendeleo kwa mujibu wa Ilani ya Uchaguzi ya chama chake na kwamba baada ya kumalizika kwa uchaguzi, mgombea na wapigakura hawaruhusiwi kusherehekea ushindi huo kwa kupika na kula pilau. Pindi watakapokutwa na Takukuru wakipongezana kwa kula pilau na nyama zilizoandaliwa na mgombea aliyeshinda, watachukulia hatua za kijinai, sufuria za pilau na pilau yenyewe vitakuwa ni vielelezo mahakamani vinavyoonesha kuwepo kwa mazingira ya rushwa,  alisema.Kuhusu miradi ya maendeleo, Leonida alisema Takukuru Mkoa wa Mwanza katika kipindi hicho imefanya ukaguzi wa miradi 37 ya maendeleo yenye thamani ya Sh bilioni 112.8 ukiwemo mradi mkubwa wa ujenzi wa meli mpya katika Ziwa Victoria wenye thamani ya Dola za Kimarekani milioni 39 ambazo ni sawa na Sh bilioni 89. 9.Alisema ukaguzi huo umefanywa kwenye mradi wa ujenzi wa meli mpya katika Ziwa Victoria kwa sababu mradi huo ni utekelezaji wa ahadi ya Serikali ya Awamu ya Tano ambao unafadhiliwa na serikali kwa asilimia 100.Alisema miradi mingine iliyokaguliwa na taasisi yake katika halmashauri zote za Mkoa wa Mwanza inajumuisha miradi ya afya sita yenye thamani ya Sh bilioni 2.3, elimu miradi 15 yenye thamani ya Sh bilioni 3.7, miradi minne ya maji yenye thamani ya Sh bilioni 10.6 na miradi ya ujenzi 11 yenye thamani ya Sh bilioni 6.3.Alisema kati ya miradi 37 iliyokaguliwa, miradi 16 imekamilika, miradi 21 iko kwenye hatua mbalimbali za utekelezaji, isipokuwa kwa mradi mmoja wa elimu wenye thamani ya Sh milioni 60 katika Shule ya Msingi Sumbuka wilayani Misungwi ambao umeonekana kuwa na kasoro kwa kujengwa chini ya kiwango. Akizungumzia hatua zilizochukuliwa Leonida alisema;  Tayari tumechukua hatua ya kufungua jalada la uchunguzi. 