 SHIRIKA la Uwakala wa Meli Tanzania (TASAC), limefuta tozo ya nyaraka ambayo wakala wa meli anaitumia kuielekeza bandarini kukabidhi mzigo kwa mhusika na kupendekeza kufutwa kwa uhamishaji wa kontena kwa utaratibu wa  shippers nomination  kutoka bandarini ili kuondoa urasimu na kumpunguzia mteja gharama.  Shippers nomination  ni utaratibu unaoelekeza anayetuma mzigo kwenda bandari ya Dar es Salaam anaelekeza mhusika akauchukue kwenye bandari kavu, badala yake sasa inapaswa kuachia uhuru mamlaka ya bandari ieleze huo mzigo uende wapi. Mkurugenzi Mkuu wa TASAC, Emmanuel Ndomba alisema hayo juzi Dar es Salaam alipozungumza na waandishi wa habari.Alisema uwepo wa gharama kubwa na urasimu umewafanya wananchi kupitisha mizigo katika bandari nyingine zilizopo nje ya nchi kwa kuwa mteja anakuwa hajui tokea mwanzo atatumia gharama zipi na atakaa muda gani mpaka mzigo wake utoke.Alisema kutokana na usumbufu huo ni jukumu lao TASAC na wadau wengine kushirikiana kwa pamoja ili kupunguza gharama hizo pamoja na urasimu ambao umekuwa ukiwakwaza wateja wao. Ndomba alisema lengo kubwa la TASAC ni kutoa huduma tofauti na watu wengine wanavyofanya ili kuwafanya wananchi wawaamini katika majukumu yao ya kusimamia na kudhibiti shughuli za usafiri wa majini, ikiwa ni pamoja na kutoa leseni kwa watoa huduma hizo.