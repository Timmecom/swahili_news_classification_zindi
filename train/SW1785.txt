 MAMLAKA ya hali ya Hewa nchini (TMA), imewatoa hofu wananchi kuhusu mvua zilizonyesha kuwa ni za kipindi kifupi zikiambatana na upepo kwa baadhi ya maeneo.Kwa mujibu wa taarifa ya Ofisa Uhusiano wa TMA, Monica Mutoni, jana, mvua hizo zimenyesha kwa siku moja (jana) na kwamba upo uwezekano mkubwa wa kutoendelea kunyesha kwa siku zinazofuata. Alisema katika utabiri wa hali ya hewa kwa saa 24 kuanzia usiku wa kuamkia jana, mikoa ya Tanga, Kilimanjaro, Arusha na Manyara, Dar es Salaam na Pwani, Morogoro na Visiwa vya Unguja na Pemba, kutakuwa na hali ya mawingu kiasi, mvua nyepesi katika maeneo machache na vipindi vya jua.Akizungumza na gazeti hili, Monica alisema mvua zilizonyesha jana, haziko kwenye msimu na kwamba upo uwezekano wa siku ya leo mvua hizo kutokuendelea.  Hizi mvua zimenyesha tuu kawaida na TMA ilitabiri lakini hazitoendelea japo zimeambatana na upepo,  alisema Monica na kufafanua kuwa hata utabiri wa mamlaka hiyo uliopo katika tovuti, unaeleza waziwazi.Kuhusu tovuti ya mamlaka hiyo, alibainisha kuwa kwa mikoa ya Rukwa, Mbeya, Songwe, Iringa na Njombe, Ruvuma, Morogoro, Lindi na Mtwara, kutakuwa na hali ya mawingu, mvua na ngurumo katika maeneo machache na vipindi vifupi vya jua. Kwa mikoa ya Shinyanga, Kagera, Geita, Mwanza Tabora, Kigoma na Katavi, Mara na Simiyu, kutakuwa na hali ya mawingu kiasi, mvua na ngurumo katika maeneo machache na vipindi vya jua. Utabiri huo ulifafanua kuwa upepo wa pwani, unatarajiwa kuvuma kutoka Kaskazini Mashariki kwa kasi ya kilomita 40 kwa saa kwa Pwani ya Kaskazini na kutoka Kaskazini kwa kasi ya kilometa 30 kwa saa kwa Pwani ya Kusini.