 MKUU wa Wilaya ya Tunduru Mteule, Julius Mtatiro amesema uteuzi wake ni sauti ya Mungu na amemshukuru Rais John Magufuli kwa kumuamini na kumteua kushika nafasi hiyo.Ameahidi kuwa atakwenda kuijenga wilaya hiyo kimaendeleo kwa kushirikisha wananchi na viongozi wa wilaya hiyo ili kutimiza matakwa ya Rais Magufuli aliyemuamini na kumteua. Akizungumza na gazeti hili jana, Mtatiro alisema kimsingi ameupokea kwa mikono miwili uteuzi huo. Aliahidi kwenda kufanya kazi kwa nguvu zake zote, kupitia ushirikiano atakaoupewa kutoka kwa wenyeji wa wilaya hiyo ili kukidhi malengo yao ya kimaendeleo. Rais ni sauti ya Mungu, ikikuita lazima uitike, nami nimeitwa nimeitika naenda kufanya kazi tu, haya ni majukumu makubwa ninayotakiwa kuyatekeleza, ninajipanga kufanya kazi kwa juhudi zote ili usiku na mchana kama ambavyo nitaelekezwa  alisema Mtatiro. Alisema anakwenda Tunduru kufanya kazi na siyo kufanya starehe na kwamba wilaya hiyo imejipambanua vizuri kuwa ni sehemu sahihi ya kutekeleza jukumu hilo.Aliwaomba wananchi na viongozi waliomo ndani ya wilaya hiyo, kumpa ushirikiano. Mtatiro alisema anaamini wilaya hiyo, ina viongozi mahiri na hata nafasi hiyo aliyoipewa ilikuwa chini ya mtu mwingine, hivyo anakwenda kuendeleza pale ilipoachwa ili kutoa matokeo chanya ya maendeleo ya wilaya hiyo, kupitia ushirikiano wa pamoja wa viongozi na wananchi. Kikubwa niwaomba wananchi wenzangu wa Tunduru kunipa ushirikiano wakati wote ili tuweze kutimiza majukumu ya kuiendeleza wilaya hii, naamini hakuna linaloshindikana na malengo yetu yatatimia  alisema Mtatiro, aliyejiunga mwaka jana na Chama cha Mapinduzi (CCM) akitokea chama cha CUF, ambako aliwahi kushika nafasi mbalimbali za kitaifa.Rais Magufuli alimteua Mtatiro jana saa 12 alfajiri kuwa Mkuu wa Wilaya hiyo ya Tunduru, akichukua nafasi ya Juma Homera, ambaye ameteuliwa kuwa Mkuu wa Mkoa wa Katavi hivi karibuni. Homera alichukua nafasi ya Amos Makalla.