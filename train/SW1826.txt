 Aliweka jiwe la msingi la viwanda hivyo jana akiwa katika siku ya tatu ya ziara yake ya kikazi mkoani Mwanza. Viwanda hivyo vinatengeneza steel wire, pipi, vifungashio aina ya viroba. Nampongeza Lameck Airo, Mbunge wa Rorya na Mwenyekiti wa Kampuni ya Lakairo Investment kwa kuunga mkono jitihada za Serikali ya Awamu ya Tano za kukuza uchumi kupitia sekta ya viwanda,  alisema Majaliwa.Waziri Mkuu amesema Serikali ya Awamu ya Tano inatekeleza sera ya uchumi wa viwanda na inahamasisha wawekezaji wa ndani na nje kuwekeza katika viwanda mbalimbali. Alisema serikali itamuunga mkono Airo ili viwanda hivyo vizalishe kwa mafanikio makubwa.Pia aliwataka wananchi nao wamuunge mkono mwekezaji huyo kwa sababu viwanda hivyo vinazalisha bidhaa muhimu na kutoa ajira kwa wananchi wengi.Pia aliwaagiza viongozi wa mkoa na halmashauri wahakikishe wanatoa kipaumbele kwa wawekezaji kwa kuwasogezea miundombinu ya huduma mbalimbali zikiwemo za maji na umeme ili watekeleze majukumu yao vizuri.Awali, Mkurugenzi Mtendaji wa kampuni ya Lakairo Investment, Daniel Lameck alisema mbali na ujenzi wa viwanda hivyo vinavyotarajiwa kutoa ajira 200 hadi 300, pia wanatarajia kujenga viwanda vingine vya kutengeneza mafuta ya kupaka, dawa za viatu na kusaga nafaka.Lameck alisema mbali na mafanikio wanayoyapata, pia wanakabiliwa na tatizo la upatikanaji wa fedha kwa ajili ya uwekezaji, akitolea mfano mpango wao wa kutaka kujenga viwanda vingine viwili ambao umekwama kutokana na upatikanaji wa fedha.Mkurugenzi huyo alitumia fursa hiyo kuishauri serikali iweke mfumo rafiki kwa ajili ya kuwawezesha wawekezaji wa ndani ili viwanda wanavyovianzisha viwe endelevu na vipanuke zaidi.