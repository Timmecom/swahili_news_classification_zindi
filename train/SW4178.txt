 RAIS John Magufuli ameonya hujuma zinazofanywa na wafanyakazi wa Shirika la Ndege la Tanzania (ATCL) katika ukataji wa tiketi katika ofi si za Shirika hilo ambapo alisema ni pamoja na uuzaji wa tiketi kwa bei juu tofauti na zinavyouzwa na mawakala wao. Aidha, Rais Magufuli ameagiza apelekewe majina ya watendaji 100 ambao amesema ana taarifa watendaji hao wa serikalini wanakatiwa tiketi za safari za ATCL kwa fedha za serikali kwa ajili ya safari lakini hawasafiri, jambo ambalo ni matumizi mabaya ya fedha za serikali. Akipokea ndege ya tano ya serikali ambayo imekabidhiwa kwa Shirika la ATCL iliyotengenezwa nchini Canada, ndege ambayo imepewa jina la Dodoma  Hapa Kazi Tu , Airbus A220-300, Rais Magufuli alisema watendaji hao warudishe fedha hizo haraka vinginevyo watakatwa kwenye mishahara yao. Rais John Magufuli alisema hayo ni malalamiko ambayo amepokea yanayohusu shirika hilo kwamba watu wakikata au kukatiwa tiketi za usafiri wa ndege za shirika hilo katika ofisi za ATCL bei iko juu lakini wakienda kwa mawakala bei iko chini. Alisema pia kuwa wateja wengine wanaambiwa kuwa nafasi za ndege zimejaa lakini wanaosafiri wanakuta ndege ni tupu hakuna watu.  Nimepata malalamiko katika ukataji wa tiketi, watu wanasema wanapoenda kukata tiketi kwa wakala bei iko chini lakini ofisi za ATCL bei ziko juu, hili mlishughulikie,  alisema Rais Magufuli. Aidha, Magufuli alisema ana taarifa pia ya watendaji serikalini ambao wanakata tiketi za safari lakini hawasafiri ambapo ameelekeza watendaji hao apelekewe majina yao wiki ijayo ili wakatwe fedha hizo kwenye mishahara yao.  Nina uhakika kufikia kesho nitakua nimepata majina yao ili tuwakate katika mishahara yao, hawakusafiri watalipa hizo tiketi kwa fedha zao, nawaomba watendaji leta tu hizo hela mambo yaishe,  alisema Rais Magufuli. Rais Magufuli alisema kuwa ndege hizo sio za kwake bali ni za watanzania ambapo amewataka watu kuwa wazalendo.