 JUMLA ya Sh milioni 44.9 zimepatikana katika kipindi cha siku nne kuanzia Mei 6 hadi 9, mwaka huu, kutokana na ushuru na kodi mbalimbali zitokanazo na madini tangu serikali ilipoanzisha uratibu wa kufungua vituo vya kuuza na kununua madini mkoani Ruvuma.Takwimu hizo zilitolewa na Mkuu wa Mkoa wa Ruvuma, Christina Mndeme wakati akifungua soko la kuuza dhahabu na madini ya vito wilayani Tunduru. Alisema kati ya fedha hizo, Sh milioni 9.9 zimetokana na mrabaha na Sh milioni 2.5 ni ushuru. Alieleza kuwa tangu serikali ilipoweka sheria ya kuanzishwa kwa soko la madini kumekuwa na mafanikio makubwa, ikiwemo kuongezeka kwa mapato ya serikali na udhibiti wa madini ambayo kabla ya sheria hiyo kulikuwa na vitendo vingi vya utoroshaji madini na ukwepaji kodi.Alisema katika kipindi hicho gramu 2,824.2 zilipatikana, kati ya hizo gramu 2,540 za vito na dhahabu iliyopatikana ni gramu 364.2. Aidha, Mndeme aliagiza kufanyiwa ukaguzi wa mizani na vifaa vingine vya kupima madini hasa baada ya kubaini kuwa baadhi ya vipimo vinavyotumika haviko sahihi, jambo linaloweza kusababisha udanganyifu na hivyo kuikosesha serikali taarifa za mapato halisi.Alisema, lengo ni kufahamu thamani ya madini kwani kwa muda mrefu kumekuwa na udanganyifu mkubwa unaofanywa na wafanyabiashara wa madini. Alisema, ufunguzi wa soko la madini katika wilaya ya Tunduru na Songea mkoani humo ni utekelezaji wa agizo la Rais John Magufuli linalolenga kupata uhakika wa takwimu za madini, soko na uhakika wa bei na kuondoa unyanyasaji kwa wachimbaji wadogo unaofanywa na wanunuzi.Aliwataka wananchi na wachimbaji wadogo wa madini mkoani humo kuwa walinzi wazuri wa rasilimali za madini na kusisitiza kuwa yeyote atakayekamatwa anatorosha madini atachukuliwa hatua, ikiwemo kufikishwa mahakamani sambamba na kufutiwa leseni.Aidha, Mkuu wa Mkoa aliziomba taasisi za fedha zikiwemo benki kufungua huduma za fedha katika eneo la kuuzia madini ili kuwaondolea usumbufu wanunuzi na wauzaji madini kufuata fedha mbali. Aliwataka pia wachimbaji wadogo kuhakikisha wanafungua akaunti badala ya kutembea na fedha nyingi mifukoni, jambo ambalo ni hatari kwa usalama wao. Awali, Ofisa Madini wilaya ya Tun- duru, Juma Kapela alisema, wilaya ya Tunduru imebarikiwa kuwa na madini mbalimbali ya thamani kama dhahabu, madini ya vito na shaba.Kapela alisema, ofisi ya ofisa madini mkazi inasimamia jumla ya leseni hai 342 za uchimbaji mdogo na imeshapokea maombi mapya 56 ya leseni za uchimbaji mdogo wa madini yaliyo katika hatua za kupitiwa kama yanakidhi vigezo ili yaweze kutolewa leseni. Alisema hadi sasa jumla ya leseni 239 zimepewa hati za makosa na leseni 1,342 zimefutwa kwa kutotimiza masharti ya umiliki wa leseni hizo kwa mujibu wa sheria.Alisema kufunguliwa kwa soko la madini katika wilaya ya Tunduru kutafungua milango kwa wachimbaji na wafanyabiashara wa madini walioko katika wilaya ya Tunduru na maeneo jirani kupata sehemu ya kuuzia na kununua madini. Kwa upande wao, wachimbaji wadogo wa madini, walimpongeza Rais John Magufuli kwa kukubali kukutana na wadau wa sekta ya madini ili kusikiliza kero za sekta ya madini.Hata hivyo, waliiomba serikali itengeneze mazingira mazuri ya soko la ununuzi wa madini ya vito kwa sababu wanunuzi hao wapo katika kampuni tofauti hivyo kukaa chumba kimoja zaidi ya mnunuzi mmoja inaondoa usiri wa kampuni kwa kampuni na mchimbaji anayehitaji kuiuzia. Makamu Mwenyekiti wa Chama cha Wachimbaji wadogo wa Madini, Mohamed Mlangwa alisema, hali hiyo inatokana na ukweli kwamba madini ya vito hayana bei maalumu kama ilivyo kwa dhahabu.