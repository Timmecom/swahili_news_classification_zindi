 MAKAMU wa Pili wa Rais Balozi Seif Ali Iddi amesema serikali itajitahidi kuondoa tofauti za kimaendeleo baina ya visiwa vikubwa na vidogo kwa kuwapatia huduma muhimu ikiwemo umeme.Balozi Iddi ameyasema hayo katika uzinduzi wa mradi wa usambazaji wa umeme katika kisiwa kidogo cha Uvinje kilichopo Mkoa wa Kaskazini Pemba, ikiwa ni sehemu ya shamrashamra za sherehe za Miaka 55 ya Mapinduzi ya Zanzibar.Alisema tayari huduma zote muhimu za jamii zinazomlenga binadamu zimefikishwa katika sehemu mbalimbali ya visiwa vidogo vinavyoishi wananchi.Alisema miongoni mwa huduma ambazo zimefikishwa na sasa zimeleta mabadiliko makubwa ya wananchi kiuchumi ni umeme katika visiwa vidogo sita vilivyopo Pemba.Alifahamisha kuwa mikakati ya usambazaji wa umeme vijijini ni sehemu ya utekelezaji wa Ilani ya Chama Cha Mapinduzi (CCM) ya kuona wananchi wote wanafaidika na huduma muhimu za jamii ambazo husaidia kwa kiasi kikubwa kuleta mabadiliko. Tumeahidi kuleta mabadiliko makubwa ya huduma muhimu za jamii kwa wananchi ikiwemo nishati ya umeme ambayo ni sehemu ya utekelezaji wa ilani ya uchaguzi,  alisema.Aidha Balozi Iddi alisema huduma zote hizo zitafikishwa kwa wananchi bila ya upendeleo wala kujali itikadi za tofauti za kisiasa. Serikali haiwezi kubagua wananchi wake kwa tofauti za itikadi za kisiasa...tutapeleka umeme na huduma za majisafi na hospitali kwa watu wote,  amesema.Balozi aliwataka wananchi wa Pemba kuyaenzi Mapinduzi ya Januari 1964 ambayo ndiyo yaliyomkomboa mwananchi wa Unguja na Pemba kuwa huru katika nchi yake.Mapema Naibu Katibu Mkuu Wizara ya Ardhi, Nyumba na Nishati, Tahir Silima alisema tayari wananchi wa visiwa vidogo vinane vya Zanzibar wamenufaika kwa kuunganishwa na nishati ya umeme na kuleta mabadiliko makubwa ya kiuchumi ya wananchi.Meneja wa Shirika la Umeme la Zanzibar (ZECO) Hassan Mbarouk alisema jumla ya Sh milioni 650 zimetumika katika kukamilisha mradi huo na kuwafanya wananchi kwa asilimia 92 kunufaika na nishati hiyo nchini.