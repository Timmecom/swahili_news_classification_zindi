 JESHI la Polisi Kanda Maalumu ya Dar es Salaam limepiga marufuku magari ya serikali na yanayobeba wagonjwa, kutumia barabara ya mabasi yaendayo kasi, isipokuwa pale inapotokea dharura maalumu, hususani linapokuwa limebeba mgonjwa.Hatua hiyo imekuja baada ya jeshi hilo kuwashikilia waendesha bodaboda 20 kwa tuhuma za kulishambulia basi la mwendokasi, lenye namba T 155 DGW na kusababisha uharibifu mkubwa wa basi hilo.Tukio la kushambuliwa kwa basi hilo ni la saa 2.15 usiku Desemba 8 mwaka huu katika eneo la Manzese Tip Top wilayani Ubungo. Lilitokea baada ya pikipiki yenye namba za usajili MC 964 BYN kupita katika barabara ya mwendokasi na kugonga basi la mwendokasi.Ajali hiyo ilisababisha vifo vya watu watatu. Alisema pikipiki hiyo ilikuwa imebeba abiria wawili (mshikaki) ambao walifariki papo hapo. Dereva wa bodaboda hiyo alifariki muda mchache wakati akipatiwa matibabu hospitalini, baada ya kujeruhiwa vibaya.Baada ya tukio hilo, baadhi ya madereva wa bodaboda waliokuwa wamesimama kando ya barabara hiyo, walianza kumshambulia dereva, abiria na basi kwa mawe na kusababisha uharibifu wa gari hilo. Kimsingi matukio haya yanatokana na matumizi mabaya ya barabara ya mwendokasi, nitoe rai kwa magari yote yasiyohusika na barabara hiyo kuacha kuitumia, vinginevyo wahusika watachukuliwa hatua za kisheria ikiwemo kukamatwa na kufikishwa mahakamani,  alisema Mambosasa. Alisema kwa magari ya wagonjwa, yatatumia barabara hiyo, pale tu endapo yanakuwa yamebeba wagonjwa.Aliyataka kuacha kupiga ving ora, kwa kuwa tayari yanakuwa yapo katika barabara maalumu. Lakini pia yanatakiwa kuacha kutumia barabara hiyo, pale yanapokuwa hayajabeba wagonjwa. Aidha alisema ili kutoa fundisho kwa watu wanaofanya makosa kwa makusudi kwa kutegemea kulipa faini, kwa sasa hawatapokea faini hizo, badala yake watawakamata na kuwafikisha mbele ya vyombo vya sheria.