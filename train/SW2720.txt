 MAHAKAMA Kuu Kanda ya Dar es Salaam imesitisha usikilizwaji wa rufaa ya kupinga kufutiwa dhamana, iliyowasilishwa na Mwenyekiti wa Chama cha Demokrasia na Maendeleo (Chadema), Freeman Mbowe na Mbunge wa Tarime Mjini, Ester Matiko hadi hapo rufaa ya upande wa serikali, itakaposikilizwa na Mahakama ya Rufani.Hatua hiyo imekuja baada ya Mbowe na Matiko, kuruka kiunzi cha kwanza kutokana na Mahakama Kuu kukubali rufaa yao ya kufutiwa dhamana, iweze kusikilizwa huku upande wa serikali, ukipinga maamuzi ya mahakama hiyo kwa kukata rufaa Mahakama ya Rufaa, kupinga usikilizwaji wa rufaa hiyo kwa sababu mahakama haina mamlaka.Akitoa uamuzi huo jana jioni, Jaji Rumanyika alisema mahakama yake imefungwa mikono, hivyo anasitisha usikilizwaji wa rufani hiyo hadi hapo itakapotolewa uamuzi katika Mahakama ya Rufani.Awali, akitoa maamuzi juu ya uhalali wa rufaa hiyo, Jaji Rumanyika mapema asubuhi alikataa sababu au hoja za pingamizi la upande wa serikali kwamba rufaa hiyo iko mahakamani isivyo halali.Jaji Rumanyika alisema kuwa rufaa hiyo iko mahakamani kihalali, kwani si lazima kutaja kifungu cha kisheria kinachoipa mahakama mamlaka ya kusikiliza rufaa hiyo. Hata hivyo, alikubaliana na hoja za upande wa serikali za kupewa mwenendo wa shauri hilo wa kesi ya msingi, iliyopo Mahakama ya Hakimu Mkazi Kisutu uliochapishwa, ambao unasomeka vizuri na sio kama ule waliopewa.Pia Jaji Rumanyika alikubaliana na hoja ya pingamizi ya upande wa serikali kuwa sababu mbili za rufaa za kupinga masharti ya dhamana, zinakiuka matakwa ya sheria, kwa kuwa zimekatiwa rufaa bila kutoa kwanza taarifa ya kusudio la kukata rufaa kupinga masharti hayo ya dhamana, yaliyotolewa kati ya Machi na Aprili.Baada ya kueleza hayo, Jaji Rumanyika alipanga kusikiliza rufaa hiyo saa nane mchana na ndipo ilipoingia kwa mara ya pili na upande wa serikali ulileta mapingamizi ya kutoendelea na usikilizwaji wa shauri hilo. Upande wa serikali ukiongozwa na Wakili wa Serikali Mkuu, Paul Kadushi ulidai umekata rufaa Mahakama ya Rufani, kupinga uamuzi uliotolewa na kuiomba mahakama hiyo kuacha kuendelea kusikiliza rufaa hiyo kwani haina mamlaka.Hata hivyo, baada ya upande wa serikali kuwasilisha rufaa yao, kuliibuka malumbano ya kisheria baina ya mawakili wa pande zote, huku mawakili wa kina Mbowe wakiongozwa na Wakili Peter Kibatala, wakipinga uhalali wa taarifa ya serikali ya kusudio la kukata rufaa, kwa madai hawajafahamishwa na Msajili wa Mahakama Kuu ya kuwepo kwake.Katika malumbano hayo ambayo yalichangia usikilizwaji wa rufaa hiyo kusimama kwa muda, mawakili wa Mbowe waliomba muda wa kupitia nyaraka zilizowasilishwa na upande wa serikali kuhusu kusudio la kukata rufaa. Nyaraka ambazo upande wa utetezi wameomba kuzipitia ni kesi za rejea, ambazo upande wa serikali umeziwasilisha kutetea hoja zake kuwa rufaa waliyoikata Mahakama ya Rufani kuwa ni halali.Msingi wa kesi rejea ni uamuzi wa Mahakama Kuu kukubali kuendelea na usikilizwaji wa rufaa ya kina Mbowe, ambao ni uamuzi mdogo usiomaliza kesi kama unaweza kukatiwa rufaa au la. Hoja hiyo ya kama uamuzi mdogo usiomaliza kesi, unaweza kukatiwa rufaa au la, iliibuliwa na Jaji Rumanyika.Ukijibu hoja hiyo, upande wa serikali ulidai Mkurugenzi wa Mashitaka nchini (DPP) ana mamlaka ya kukata rufaa hata kwa uamuzi mdogo, usiomaliza kesi na ukawasilisha kesi mbalimbali zilizokwisha kuamriwa na Mahakama ya Rufani kuhusu hoja hiyo.Baada ya Jaji Rumanyika kusikiliza hoja za pande zote, aliomba nusu saa kuandika na kutoa uamuzi wa maombi hayo. Upande wa mashitaka uliiomba mahakama hiyo isimamishe usikilizwaji wa rufaa hiyo, kwa madai haina mamlaka hayo. Msingi wa rufaa hizo inatokana na maamuzi ya Mahakama ya Hakimu Mkazi Kisutu, chini ya Hakimu Wilbard Mashauri ambaye Novemba 23, mwaka huu, aliwafutia dhamana Mbowe na Matiko.Rufaa hiyo ilitarajiwa kusikilizwa juzi, lakini upande wa serikali uliwasilisha pingamizi la awali, ukitoa sababu tatu za kutaka rufaa hiyo itupwe, pamoja na mambo mengine ukidai rufaa hiyo iko mahakamani isivyo halali, kwani inakiuka vifungu vya sheria.Hata hivyo, wakati mahakama ikiendelea kutoa uamuzi jana asubuhi, Jeshi la Polisi liliwatawanya mamia ya wafuasi wa Chadema na watu wengine waliofika kusikiliza uamuzi wa rufaa hiyo.Wananchi hao walitakiwa kusimama mbali na lango la kuingilia mahakamani hapo, licha ya kuwa na mihemuko ya kutaka kujua kitu kinachoendelea ndani ya mahakama. Katika vuta nikuvute iliyotokea kati ya Polisi na wafuasi hao, mmoja wao alikamatwa kwa kosa la kuingia katika lango la mahakama hiyo.Pia, Polisi waliwakataza wafuasi wa Chadema kuimba nyimbo zozote katika eneo hilo, vinginevyo hawangesita kutumia nguvu kuwatawanya katika eneo hilo. Hali hiyo ilisababisha wananchi kusogea pembeni ya lango hilo, huku wakilalamika kunyanyaswa, wakidai ni haki yao kuingia mahakamani kusikiliza kesi za viongozi au ndugu zao.