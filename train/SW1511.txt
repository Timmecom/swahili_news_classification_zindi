 HASSAN Dilunga jana aliamua matokeo na kuipa timu yake ya Simba ushindi wa bao 1-0 dhidi ya JKT Tanzania katika mechi ya Ligi Kuu Bara iliyochezwa kwenye Uwanja wa Uhuru Dar es Salaam.Dilunga aliyeingia dakika ya 28 kuchukua nafasi ya nahodha John Bocco aliyetoka kutokana na kuumia baada ya mechi hiyo aliwataka mashabiki wa Simba kushusha presha kwani wao (wachezaji) wanajua kitu gani kinahitajika kutetea ubingwa wao. Alifunga bao hilo kwenye dakika za nyongeza katika mechi hiyo iliyochezeshwa na Elly Sasii ambapo aliunganisha vema pasi ya Emmanuel Okwi. Ushindi huo unaifanya Simba kufikisha pointi 72 na sasa ana safari ya Mbeya ambapo atacheza na Prisons na Mbeya City.Katika mechi ya jana, Simba ilionekana kutawala vipindi vyote huku washambuliaji wake wakiongozwa na Okwi wakifanya mashambulizi mengi langoni mwa wapinzani wao lakini safu ya ulinzi ya JKT ilikuwa imara kuzuia mashambulizi ama wakati mwingine mashuti ya wachezaji wa Simba yalitoka nje ama kupaa juu. Okwi alikosa mabao kadhaa kwa Simba jana hasa katika dakika ya tisa, 69, 76 ambapo ama alipiga pembeni au alipaisha juu ya lango.Aidha Meddie Kagere pia alikosa bao dakika ya 56 akiachia shuti lililogonga mwamba kabla ya kuokolewa na mabeki wa JKT Tanzania. JKT ilimaliza mechi hiyo pungufu baada ya mwamuzi Sasii kumwonyesha kadi nyekundu Anuari Kilemile katika dakika ya 75 kwa kumchezea madhambi Clatous Chama.Mechi nyingine ya Ligi Kuu jana ilichezwa Mara ambapo Biashara ya huko ilishinda mabao 3-0 dhidi ya Lipuli. Matokeo hayo yanaifanya Biashara kujiondoa kwenye ukanda wa kushuka daraja na sasa kazi imebaki kwenye jitihada za kuhakikisha inafanya vizuri katika mechi zilizosalia ili isirudi tena chini.