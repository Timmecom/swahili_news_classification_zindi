 WATU wanne wamekufa baada ya magari mawili waliokuwa wakisafi ria kugongana katika eneo la Ubena, Zomozi lililopo upande wa Wilaya ya Bagamoyo, mkoani Pwani.Kaimu Mganga Mkuu wa Mkoa wa Morogoro, Dk Francis Semwene alithibitisha kupokelewa kwa miili ya watu watatu ikiwemo ya mwanamke mmoja majira ya saa tano asubuhi jana.Dk Semwene alisema miili ya watu watatu ilisafirishwa kutoka eneo la tukio hadi Hospitali ya Rufaa ya Mkoa wa Morogoro na kuhifadhiwa chumba cha maiti na mwingine mmoja ambaye ni Askari wa Jeshi la Wananchi (JWTZ) ulichukuliwa eneo la tukio na kwenda kuhifadhiwa Kituo cha Afya Ngerengere kilichopo Wilaya ya Morogoro.Kwa mujibu wa Kaimu Mganga mkuu huyo ,watu waliokufa, wawili ni wafanyakazi wa Kampuni ya ujenzi wa Reli ya Mwendeokasi (SGR) , mmoja ni Askari wa Jeshi ambaye alikuwa na gari lake binafsi pamoja na mwanamke mmoja alikuwa amepewa msaada  lifti  na haikujulikana alikuwa kwenye gari lipi miongoni mwa zilizogongana.Dk Semwene alitaja majina ya watu waliokufa na miili yao kupokelewa Hospitali ya Rufaa ya mkoa kwa ajili ya kuhifadhiwa kuwa ni Modriki Mwaisyupa (41), Innocent Dastan (37) na mwanamke Zainabu Shija (32). Hata hivyo Dk Semwene alisema kabla ya kuchukuliwa kwa miili hiyo, wanaifanyia uchunguzi ili kubaini chanzo cha vifo vyao.Kufuatia ajali hiyo, gazeti hili lilimtafuta Kamanda wa Polisi wa mkoa wa Morogoro, Wilboad Mutafungwa ili kuthibitisha lakini alisema ajali hiyo ilitokea Ubena Zomozi na ni upande wa mkoa wa Pwani na hawezi kulizungumzia kwa kuwa ni mamlaka ya mkoa mwingine.Hata hivyo pamoja na jitihada za kumpata Kamanda mwenzake wa mkoa wa Pwani na kuulizwa kuhusiana na ajali hiyo alieleza kuwa, hakuwa na taarifa ya tukio hilo na kama lingetokea upande wake angelijulishwa na vijana wake na hivyo kushindikana kupatikana kwa namba za magari hayo wala kujua chanzo cha ajali hiyo.