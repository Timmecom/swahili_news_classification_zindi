 YANGA imetinga raundi ya nne ya 32 bora ya Kombe la Shirikisho la Azam (ASFC) baada ya kuifunga timu ya Daraja la Kwanza (FDL) Iringa United kwa mabao 4-0 katika mchezo uliochezwa Uwanja wa Uhuru, Dar es Salaam jana.Katika mchezo huo mabao yalifungwa na Papy Tshishimbi, Patrick Sibomana, Lamine Moro na David Molinga. Tshishimbi alifunga bao la kwanza dakika ya saba kwa kichwa baada ya kupokea krosi nzuri kutoka kwa Deus Kaseke.Dakika mbili baadaye Sibomana akafunga bao la pili akipokea pasi ya Molinga na dakika 39, Moro akaifungia Yanga bao la tatu akiunganisha mpira wa kona iliyochongwa na Sibomana.Kipindi cha kwanza kilimalizika Yanga ikiwa mbele mabao 3-0, ikiongoza pia katika kumiliki mpira. Dakika 52-60 mpira ulisimama ghafla baada ya nyuki kuingia uwanjani na kulazimu watu kulala chini kupisha wapite na baadaye mpira ulirudi katika kasi yake na dakika ya 69, Molinga akafunga bao la nne baada ya kumpiga chenga kipa wa Iringa.Iringa walionekana kuzidiwa katika kumiliki mpira na kuruhusu Yanga kucheza sana langoni kwao, ila umakini wa kipa wao ulikuwa mkubwa na kuokoa baadhi ya nafasi zilizotengenezwa.Michezo mingine iliyochezwa jana Lipuli ilishinda kwa mabao 4-0 dhidi ya Dar City, Kagera Sugar mabao 4-1 dhidi ya Rufiji United, Ruvu Shooting bao 1-0 dhidi ya Milambo, Tukuyu Stars mabao 4-3 dhidi ya Singida United, Alliance 3-1 dhidi ya Transit Camp, Mwadui 4-1 Mkamba Rangers.Dodoma FC ilishinda 5-3 dhidi ya Jeshi Worriors, Ihefu FC 3-0 dhidi ya Kasulu Red Star, Might Elephant 3-1 Mashujaa FC na Mtwivila City 6-5 Mawenzi Market. Leo ni zamu ya Simba kurusha karata yake katika mchezo wa kombe la shirikisho la Azam ikicheza na Arusha FC katika Uwanja wa Uhuru, Dar es Salaam.