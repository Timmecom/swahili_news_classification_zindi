 MHADHIRI wa Chuo Kikuu cha Dar es Salaam (UDSM) kutoka Idara ya Sayansi ya bahari na teknolojia ya uvuvi, Samwel Limbu kwa miaka miwili ya masomo nchini China, amekuwa mwanafunzi bora wa kimataifa katika Chuo cha East China Normal University (ECNU).Limbu amekuwa mwanafunzi bora wa kimataifa kwa mwaka wa masomo 2015/16 na 2017/18. Taarifa iliyotolewa na Ofisa Uhusiano wa UDSM, Isdory Jackson ilisema hata serikali ya China inatambua ubora huo wa kimataifa kwa mwaka wa masomo 2016/17.Limbu ambaye chuoni UDSM ni Mhadhiri katika ndaki ya sayansi za kilimo na teknolojia ameonyesha jitihada kwa kutoa makala za kitaaluma 11 ikiwemo ya shahada ya uzamivu iliyopata alama ya juu ya 7.3 pamoja na sura tatu tokea ameanza masomo ya uzamivu chuoni hapo. Kupitia mwanafunzi huyo Limbu, chuo kikuu hicho cha China imekitambua Chuo Kikuu Dar es salaam kuwa ni kituo chao barani Afrika kwa ajili ya kuungana kwenye tafiti pamoja na maabara za kitaaluma,  ilisema taarifa hiyo.Kutokana na mafanikio hayo, taarifa inasema Makamu Mkuu wa UDSM, Profesa William Anangisye pamoja na wanajamii wa chuo hicho wamempongeza Limbu kwa heshima kwa taifa lake pamoja na chuo Kikuu cha Dar es Salaam.