 KOCHA wa Yanga, Mwinyi Zahera amemvua kitambaa cha unahodha mlinzi Kelvin Yondani na kumkabidhi mshambuliaji Ibrahim Ajibu kutokana na utovu wa nidhamu baada ya kuchelewa kuripoti kambini. Nilitoa siku tano za mapumziko baada ya mechi na Mbeya City lakini yeye kama nahodha hakuripoti kambini baada ya siku hizo na hajatoa taarifa yoyote, ndio maana nimeamua Ajibu awe nahodha mpya wa timu,  alisema.   Siwezi kumuacha mtu kama yule anayepaswa kuonesha mfano kwa wengine afanye hayo, hivyo nimeamua nimvue unahodha na kuanzia sasa nahodha ni Ibrahim Ajibu,   alisema Zahera Yondani na Ajibu wote waliwahi kuichezea klabu ya Simba ambapo baadae Yondani alijiunga na Yanga akitokea Simba mwaka 2013 huku Ajibu akijiunga na Yanga mwaka 2017.Itakumbukwa Mwinyi Zahera alimkataa kikosini mlindalango wa klabu hiyo, Beno Kakolanya kutokana yeye kususia mazoezi kutokana na madai ya pesa za usajili wake mpaka sasa hajajiunga na timu. Kikosi cha Yanga kilichobaki Dar es Salaam jana kilianza mazoezi kwenye viwanja vya Polisi Kurasini baada ya mapumziko na wachezaji wengine wa kikosi cha kwanza pamoja na wale wa U20 wapo Zanzibar kushiriki michuano ya Mapinduzi Cup.