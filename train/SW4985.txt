 MECHI ya kufuzu Kombe la Mataifa ya Afrika (Afcon 2019) kati ya Tanzania na Uganda imesogeza mbele Mkutano Mkuu wa Chama cha Soka Mkoa wa Pwani Corefa na sasa utafanyika Machi 31.Akizungumza na jana Mwenyekiti wa Corefa, Hassan Hassanoo alisema wameamua kupeleka mbele mkutano huo wa mwaka uliopangwa kufanyika Jumapili, Machi 24 ili kwenda kuisapoti timu hiyo ya Taifa, ambayo itacheza dhidi ya Uganda Cranes kusaka nafasi ya kufuzu kucheza fainali za Afcon 2019 nchini Misri.  Tumesogeza mbele Mkutano Mkuu kwa lengo kubwa moja ya kuipa nafasi mechi ya Taifa Stars dhidi ya Uganda ili kunesha uzalendo wetu kwa taifa ili kuhakikisha timu yetu inashinda mchezo huo,  alisema Hassanoo.Aidha, alisema baada ya mchezo huo watahakikisha mkutano wao unafanyika Machi 31 kama walivyopanga huko Rufiji na kuwataka wadau na wapenzi wengine wa soka kuwaunga mkono. Alisema kuwa wanaitakia kila la heri Taifa Stars ili kushinda pambano lake hilo la Jumapili dhidi ya Uganda, ambao tayari wameshafuzu kwa fainali hizo nchini Misri. Katika mchezo wa kwanza, Udanda Cranes ilitoka sare na Taifa Stars kwenye Uwanja wa Nelson Mandela jijini Kampala.