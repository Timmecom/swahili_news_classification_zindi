 KITUO cha Sheria na Haki za Binadamu (LHRC) kimesaini makubaliano ya ushirikiano na Ubalozi wa Norway na kupewa dola za Marekani milioni 2.2 (sawa na Sh bilioni 4.6) kwa ajili ya kutekeleza mkakati wa kipindi cha miaka sita ikiwemo kuujengea umma uwezo juu ya haki za binadamu.Aidha, mkakati huo ni pamoja na kufanya uchechemuzi kwa lengo la kuboresha sheria, kupanua ushiriki wa wananchi, kukuza na kudumisha demokrasia na kuchochea mabadiliko ya Katiba. Makubaliano hayo yalifikiwa jana jijini Dar es Salaam, baina ya Mkurugenzi Mtendaji wa LHRC, Anna Henga na Balozi wa Norway nchini, Elisabeth Jacobsen.Akizungumza, Henga alisema mkakati mwingine ni pamoja na kudumisha haki za kijamii pamoja na haki za kiuchumi na kuhakikisha haki ya kila mwananchi kuishi katika mazingira safi na salama yanazingatiwa na kuchochea maboresho ya sheria na sera zinazosimamia haki za wanawake na watoto na wenye ulemavu.Alisema malengo hayo yanayoanzia mwaka huu hadi 2024 yatawezesha kituo hicho kujipima baada ya muda fulani na pia kuipima jamii na nchi kwa ujumla kuona ni kwa kiwango gani wamepiga hatua katika kulinda, kutetea na kudumisha utawala wa sheria. Pia kupitia mkakati huu tunaweza kuona namna bora ya kupendekeza ili kutatua changamoto katika jamii hususani katika kujenga uwezo wa kujua haki zinazowahusu,  alisema Henga. Aliongeza kuwa mchango uliotolewa na Norway ni kwa ajili ya Watanzania wote kwani wamejikita katika kumfikia kila mmoja kuweza kuelewa haki zake na kulinda kusimamia haki.Alimshukuru Balozi Elisabeth kwa mchango huo na kuridhishwa na utendaji kazi wao hadi kufanya kuamua kufadhili mpango mkakati huo. Makubaliano hayo yanaongeza nguvu kwa kituo katika utetezi za haki, hasa kwa kuzingatia kwamba changamoto ya ukiukwaji wa haki za binadamu ipo nchini.Aidha alitoa mwito kwa Watanzania na wadau wengine kwa ujumla wenye lengo la kuimarisha ulinzi wa haki za binadamu kuendelea kusimamia haki za binadamu na kuunga mkono juhudi za utetezi wa haki za binadamu kwa lengo la kujenga jamii yenye haki na usawa.Kwa upande wake Balozi, Elisabeth alisema ili kufikia uchumi wa kati nchini, jitihada mbalimbali zinahitajika ikiwemo pia kuimarishwa kwa uelewa juu ya haki za binadamu zikiwemo za wanawake, watoto na hata walemavu. Alisema LHRC ni kituo ambacho kimekuwa kikijikita kutetea haki za binadamu, kikihimiza uwajibikaji nchini katika ngazi mbalimbali na hata pia kutetea utawala wa sheria.