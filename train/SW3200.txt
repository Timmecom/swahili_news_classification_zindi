 MAHAKAMA Kuu Kitengo cha Uhujumu Uchumi Dar es Salaam, imemhukumu kifungo cha maisha jela raia wa Msumbiji, Ana Moisie Chissano baada ya kutiwa hatiani kwa makosa ya kukamatwa na dawa za kulevya.Aidha, imeamuru dawa za kulevya aina ya Cocaine alizokutwa nazo mshitakiwa kuteketezwa kwa utaratibu unaostahili. Akitoa hukumu hiyo leo, Jaji Lilian Mashaka alisema ametoa adhabu hiyo kulingana na kifungu namba 15 (1) (b) cha Sheria namba 5 ya mwaka 2015 ya kuzuia na kupambana na dawa za kulevya.Jaji Mashaka alisema sheria hiyo inaelekeza mtu yoyote anayejihusisha na dawa za kulevya anapopatikana na hatia anapaswa kutumikia kifungo cha maisha jela. Tangu afikishwe mahakamani, raia huyo ameshakaa gerezani kwa miaka mitatu.