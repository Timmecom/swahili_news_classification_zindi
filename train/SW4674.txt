 SERIKALI imesema inatarajia kuandaa kanuni ambazo zitazuia taasisi za umma na binafsi zinazolisha watu zaidi ya 300 kwa siku kupika kwa kutumia kuni au mkaa badala yake, zitumie nishati mbadala.Waziri wa Nchi, Ofisi ya Makamu wa Rais-Muungano na Mazingira, January Makamba alisema taasisi hizo zinapaswa kutumia nishati mbadala na kama ni mkaa, uwe uliokatwa kwenye shamba la taasisi husika. Akiwasilisha bungeni Makadirio ya Mapato na Matumizi kwa Mwaka 2019/20, alitoa mfano wa taasisi zinazohudumia idadi hiyo ya watu ni kama vile kambi za jeshi, hospitali, shule na vyuo.January, ambaye alisisitiza kuwa mamlaka ya kuandika kanuni husika anayo kwa mujibu wa sheria, alisema taasisi zote za serikali zitahamasishwa kupunguza kwa kiasi kikubwa matumizi ya mkaa na kuni na kuongeza matumizi mbadala hususani gesi ya kwenye mitungi (LPG).Alisema katika mwaka 2019/20 ofisi yake itaendelea kuelimisha na kuhamaisha umma kuhakikisha mkaa mbadala unatumiwa na kukubalika na watu wengi, ikiwa ni pamoja na viwango vinavyokubalika kitaalamu.Alisema ofisi kwa kushirikiana na taasisi za elimu na utafiti itatumia kazi za washindi kuweka viwango vya ubora wa mkaa mbadala unaozalishwa ikiwa ni pamoja na kiwango cha nishati joto; aina ya vifungashio; uzito wa mkaa pamoja na kujua usalama wa kiafya. Wakati huo huo, January alisema ofisi yake inaandaa miongozo inayotoa ufafanuzi kuhusu aina ya shughuli zinazoweza kutekelezwa katika maeneo ya bahari au kingo za mito, mabwawa au miambao ya asili ya ziwa.Alisema lengo ni kuhakikisha kunakuwapo uwiano kati ya uongezaji wa kipato cha wananchi pamoja na uzingatiaji wa uhifadhi wa mazingira katika eneo lililolengwa.  Mwongozo unaweza kuruhusu kilimo lakini ukakataza mbolea au mazao fulani,  alisema.Sheria ya Mazingira ya mwaka 2004 kifungu cha 57 (1) kinakataza kufanya shughuli yoyote ya kibinadamu ya kudumu katika meta 60 ya ukingo wa mto au miambao ya asili ya ziwa. Hata hivyo kifungu 57 (2) kinampa mamlaka waziri mwenye dhamana ya mazingira kuweka miongozi ya kuendesha shughuli ndani ya maeneo hayo.