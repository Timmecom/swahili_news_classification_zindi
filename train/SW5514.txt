 MKUU wa Wilaya ya Bahi, mkoani Dodoma, Mwanahamisi Munkunda amevunja Baraza la Kata la Ardhi katika kata ya Makanda, wilayani Bahi kutokana na kusababisha migogoro mingi ya ardhi pamoja na kwenda kinyume na mpango wa matumizi bora ya ardhi.Hatua hiyo ya kuvunja baraza ilikuja kwenye mkutano wa hadhara katika kijiji cha Makanda, Kata ya Makanda ulioitishwa na Mkuu wa Mkoa, Dk Binilith Mahenge na wananchi wa kijiji hicho wakalalamika wanaporwa ardhi yao na kuuziwa wageni kinyume na mpango wa matumizi bora ya ardhi.DC Munkunda alifikia hatua hiyo kutokana na baraza hilo kutuhumiwa kushiriki kuuza ardhi kwa wageni na hivyo kwenda kinyume hata na mpango wa matumizi bora ya ardhi uliopo katika kijiji cha Makanda.Awali Mkuu wa Wilaya huyo aliunda Kamati maalumu kuchunguza migogoro ya ardhi katika kijiji hicho ambacho wakulima na wafugaji wamekuwa wakigombania ardhi licha ya kuwepo mpango bora wa ardhi.Mahenge aliridhia uundaji kamati na kuvunjwa baraza baada ya kupokea malalamiko kutoka kwa Sai Maige, Yohana Nzeengo, Lucas Mkumbi, Magdalena Mrope na Lucas Mrope katika mkutano dhidi ya uongozi wa kijiji cha Makanda na baraza wakidai kunyang anywa ardhi wakauziwa wageni bei ndogo.Kutokana na kukithiri kwa migogoro, Mkuu wa Mkoa huo aliamua pia kuunda Kamati Maalumu yenye wajumbe kutoka mkoani na wilayani kutafuta chanzo na suluhisho la migogoro ya ardhi ya wilaya hiyo.Alisema atamwagiza Katibu Tawala wa Mkoa (RAS) ili kuunda kamati hiyo kwa ushirikiano na viongozi wa wilaya na kuhakikisha wanapata chanzo na suluhisho la migogoro ya ardhi katika wilaya hiyo.Alisema uchunguzi wa Kamati hiyo maalumu utatakiwa kutoa ripoti kwake mwishoni mwa Agosti, mwaka huu ili kuifanyia kazi kabla ya kuingia katika uchaguzi wa serikali za mitaa mwezi Novemba.Alisema kutokana na Mwenyekiti wa Kijiji cha Makanda, Msafiri Makacha kulalamikiwa na wanakijiji wengi na kutuhumiwa kuhusika katika kuuza ardhi kwa wageni, Mahenge alitaka asiwemo kwenye kamati hiyo maalumu, lakini asiondolewe katika nafasi yake kabla ya uchunguzi kufanyika.Aliwataka wananchi wa kijiji hicho kuacha mtindo wa kuuza hovyo ardhi, kwani haiongezeki na wanatakiwa kujua kwamba watoto wao watahitaji kutumia ardhi hiyo miaka mingi ijayo na zaidi.Mahenge alimtaka Ofisa Ardhi wa Wilaya ya Bahi, Chediel Mrutu kushughulikia migogoro hiyo badala ya kuwaachia wananchi na baraza kutokana na wengi kutokuwa na uelewa wa masuala ya sheria za ardhi.Mrutu alisema kijiji cha Makanda kiliweka mpango bora wa ardhi tangu mwaka 2015 kwa agizo la Mkuu wa Mkoa wa Dodoma wa zamani, Jordan Rugimbana alipobaini wakulima na wafugaji wanagombana.Mwenyekiti wa Halmashauri ya Bahi, Danford Chisoma alisema wananchi wa vijiji vya kata ya Makanda wanatakiwa kutumia nafasi hiyo ya ujio wa mkuu wa mkoa kutatua matatizo ya ardhi.