 Jeshi la Polisi Kanda Maalum Dar es Salaam limesema, kijana Ernest Joseph (19) amekiri kumchoma kisu mwanafunzi wa Chuo Kikuu Cha Kimataifa cha Kampala Anifa Mgaya (21) na kusababisha kifo cha msichana huyo.Kwa mujibu wa Kamanda wa Polisi Kanda Maalum Dar es Salaam, Lazaro Mambosasa, mtuhumiwa amesema, siku ya tukio msichana huyo aliyekuwa akisoma mwaka wa pili alikuwa amevaa fulana nyeusi, suruali ya jeans, na kofia nyeusi.Kamanda Mambosasa amewaeleza waandishi wa habari ofisini kwake kuwa, mtuhumiwa amekiri kupora pochi ya Anifa iliyokuwa na simu aina ya TECNO rangi nyeusi, Tsh 8,000/-, vitambulisho ambavyo alivitupa na simu ameiuza.Amesema, mtuhumiwa alimchoma kisu Anifa Juni 16 katika maeneo ya Chuo Kikuu cha Kimataifa cha Kampala, Gongo la Mboto."Mwanafunzi huyo alichomwa na kisu kifuani upande wa kulia wakati akitoka chuoni na kuporwa pochi iliyokuwa na vitu mbalimbali" amesema Kamanda Mambosasa.