 KUTOKANA na kusambaa kwa taarifa kwa njia ya video fupi kwenye mitandao ya kijamii, ikieleza uwepo wa viashiria vya vitendo vya ugaidi nchini, serikali imewatoa hofu wananchi na kuwataka kuipuuza taarifa hiyo.Taarifa kwa vyombo vya habari iliyotolewa Mkurugenzi wa Idara ya Habari (MAELEZO) na Msemaji Mkuu wa Serikali, Dk Hassan Abbasi  imebainisha kuwa video hiyo ni ya mwaka 2016, iliyorushwa na Kituo cha Televisheni cha China (CCTV-Africa).Amesema msingi wa taarifa hiyo ya mwaka 2016 ni ripoti yenye kurasa 53, iliayoandaliwa na wataalamu wa Jumuiya ya Maendeleo ya Nchi cha Mashariki mwa Afrika (IGAD), ambayo haikujikita kwenye utafiti wa kina na wa moja kwa moja kuhusu Tanzania na ugaidi, isipokuwa hisia za watu na makundi mbalimbali kuhusu ugaidi kwenye nchi za Kenya, Ethiopia na Somalia.Amesema ofisi yake imewasiliana na kituo cha CCTV- Afrika, ambapo kimekiri kuwa taarifa hiyo haikuwa na ushahidi wa maana ;na kwamba si wao walioisambaza tena video hiyo.Hivyo, amesema kwa kusambazwa tena kwa video hiyo, kunaashiria dhahiri kuwapo kwa watu wenye nia mbaya, wanaoisambaza tena kwa malengo hasi na nchi ya Tanzania. Kwa siku kadhaa kumekuwa na taarifa inayosambaa kwa njia ya video, hivyo basi tunawaomba wananchi waipuuze, kwa kuwa si kweli kuwa nchi yetu si salama. amesema.Amesema vyombo vya ulinzi na usalama vya Tanzania, vipo tayari muda wote kukabiliana na kila aina ya vitisho, vinavyoweza au vinavyolenga kuharibu mazingira ya usalama wa nchi.