 Kauli hiyo ilitolewa na Mwenyekiti wa Shirikisho la Vyama vya Ushirika Tanzania, Jarson Kalile wakati wa kongamano la wanaushirika Tanzania lililomalizika mwishoni mwa wiki. Rais John Magufuli aliahidi kuondolea wananchi kodi hasa wa kipato cha chini, ombi letu kwa serikali ni kuangalia upya kodi na mapato mbalimbali kwa lengo la kumpunguzia mkulima mzigo mkubwa wa kodi,  alisema Kalile.Alisema jambo hilo limekuwa kikwazo kikubwa kwa wakulima hivyo harakati zao za kujikwamua kiuchumi kushindwa kuzaa matunda licha ya kutumia nguvu na rasilimali zao chache katika kilimo. Mathalani katika zao la kahawa kumekuwa na kodi mbalimbali 10 na makato kwenye zao hilo ambapo kwa njia moja au nyingine huathiri bei ya mkulima,  alisema Kalile.Alizitaja kodi hizo kuwa ni pamoja na ushuru wa halmashauri ya wilaya asilimia tano ya bei ya mkulima, ushuru wa utafiti asilimia 0.75 ya bei ya mnadani, mfuko wa maendeleo ya kahawa uliaonzishwa na wadau asilimia 0.5 ya bei ya mkulima, ada ya leseni ya kuuza kahawa nje zinazotozwa na Bodi ya Kahawa (TCB).Pia ada za maghala, leseni, leseni ya kiwanda cha kukoboa kahawa, ada ya kibali cha kuuza kahawa nje kwa njia ya mauzo ya moja kwa moja pasipo kupitia mnadani na kodi ya ongezeko la thamani (VAT) kwenye vifaa mbalimbali vya kuhudumia kahawa yakiwamo magunia.Pia kodi ya mapato (corporate Tax) ambapo kodi hiyo haitakiwi kutozwa kwa wanaushirika kwani faida nyingi inayopatikana ni lazima irudishwe kwa mkulima ili kuchochea ukuaji wa uchumi wa mkulima.Kalile alisema hizo ni baadhi ya kodi na makato mbalimbali katika zao lakahawa na hali kama hiyo inajitokeza katika mazao mengine. Tunapendekeza kodi hizo ziondolewe  alisema. Pia walipendekezwa kuondolewa kwa kodi za VAT kwa kuwa wakulima hulipa kodi hiyo asilimia 18 kwa mazao yao kama kusafirisha kahawa kutoka vyama vya msingi kwenda kiwanda cha kukoboa kahawa, magunia ya kuweka mazao yao na kukoboa kahawa yao kwenye kiwanda.