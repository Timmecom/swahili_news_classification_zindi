 WAMILIKI wa vyombo vya habari nchini wametakiwa kuwekeza katika teknolojia ya upigaji picha ili kukuza taaluma hiyo.Hayo yamesemwa jana katika mdahalo ulioandaliwa na World Press Photo 2018 uliofanywa katika kituo Cha Alliance France na pia maonesho ya picha yanayoendelea.Wakizungumza katika mdahalo huo wataalamu hao wamesema taaluma hiyo imegubikwa na changamoto kubwa kwani asilimia mbili tu ya wanahabari barani Afrika ndio wamejikita kwenye upigaji picha.Mwanahabari na Ofisa Uhusiano wa Wizara ya Uchukuzi na Mawasiliano, Innocent Mungy alisema uchache huo wa taaluma ya wapiga picha unatokana na wamiliki wa vyombo vya habari hususani Tanzania kushindwa kuipa kipaumbele taaluma hiyo.Aidha Mungy pia aliwataka wapiga picha kuzingatia weledi katika upigaji picha zao, kwani misingi ya upigaji picha ukizingatiwa itasaidia kufikisha ujumbe kwa haraka zaidi kwa jamii. Haya yote hayawezi kufikiwa kama tusipozingatia weledi, tunatakiwa kuwekeza katika teknolojia ili kuwa na wapigapicha wazuri na kukuza taaluma, kuzingatia uwepo wa wahariri wabobezi wengi katika taaluma ya picha katika kila chombo cha habari itatusaidia kufikia malengo,  alisema Mungy.Naye Mkurugenzi wa Chama cha Wanahabari Wanawake Tanzania (Tamwa), Rose Reuben alisema kuna kila sababu ya kuhakikisha wanataaluma wa picha wanapiga picha zenye kuzingatia maadili na kutunza utu. Inasaidia katika suala la kijinsia lakini wanaopata shida na ukatili wa picha ni wanawake, ikiwa mpiga picha atampiga mtoto amepata ujauzito msababishi ni mwanaume naye aonekane kwenye picha kama mtoto amepigwa na yeye apigwe, kama wale kinadada wanapigwa kwamba wanajiuza basi na wanaume nao wapigwe picha,  amesema.Katika mdahalo huo pia kulikua na shindano la picha ambako mpiga picha wa kujitegemea, Imani Isamula alishinda kwa kura 57 dhidi ya kura 43 alizopata Aika Kimaro kutoka Tamwa.Imani aliibuka kidedea kufuatia picha zake za walemavu wa miguu, mmoja akiwa ni mlemavu mwanamke ambaye amekimbiwa na mumewe na kuachiwa watoto na anaonekana anacheza na watoto wake na nyingine ni mlemavu wa kiume akivua samaki. Kufuatia ushindi huo washindi hao wamepata ufadhili wa Euro 500.