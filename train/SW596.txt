 TAASISI ya Kuzuia na Kupambana na Rushwa (Takukuru) imetakiwa kudhibiti vitendo vya rushwa kabla, wakati na baada ya uchaguzi wa Serikali za Mitaa utakaofanyika mwakani.Uchaguzi wa Serikali za Mitaa, Vijiji na Vitongoji hufanyika kila miaka mitano na wa mwisho ulifanyika nchini kote mwaka 2014 na hivyo uchaguzi mwingine utafanyika mwakani. Akifungua Mkutano Mkuu wa mwaka wa Viongozi wa Takukuru, Waziri wa Nchi, Ofisi ya Rais-Utumishi na Utawala Bora, George Mkuchika alisema taasisi hiyo inatakiwa kudhibiti rushwa kutokana kwani kunakuwa na malalamiko ya rushwa uchaguzi ukifanyika.Aliitaka taasisi hiyo kuweka mikakati na mbinu mpya za kudhibiti rushwa, kabla, wakati na baada ya uchaguzi ili viongozi wanaopatikana wawe waliochaguliwa kihalali sio kwa rushwa. Aliipongeza taasisi hiyo kwa kushinda kesi nyingi mwaka 2017/18 ambapo kati ya kesi 296, ilishinda 178 sawa na asilimia 60.6 ya kesi zote. Alisema taasisi hiyo ilifanya vizuri kushinda kesi ukilinganisha na mwaka 2016/17 ambapo ilishinda kesi 158 sawa na asilimia 41 ya kesi.Mkuchika alisema kutokana na taasisi hiyo kufanya kazi yake vizuri, iliokoa Sh bilioni 70.3 zilizokuwa ziende kwenye mifuko ya mafisadi. Alisema baada ya kupata taarifa ya ubadhirifu au wizi iliingilia kati na kuuzuia kufanyika. Fedha hizo ilizozuia zilitumika kununua dawa katika hospitali kutibu wagonjwa,  alisema. Mkuchika alisema serikali inatambua taasisi hiyo haijafungua ofisi katika baadhi ya wilaya, lakini kutokana na wizara hiyo kushughulikia, wizara itakapotoa kibali cha kuajiri, basi itatoa kipaumbele cha kwanza wakati wa kuajiriwa. Alizitaka taasisi mbalimbali mikoani na wilayani, zikifanya mikutano, semina, warsha na makongamano kuiita taasisi hiyo ishiriki.