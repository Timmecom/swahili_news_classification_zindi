 Ujumbe huo ulisomwa na Balozi wa Kenya nchini Ubelgiji, Johnson Weru kwa niaba ya Balozi wa Tanzania, Dk Diodorus Kamala ambaye yuko Tanzania kuhudhuria mkutano wa mabalozi.Tanzania ni Mwenyekiti wa EAC na ndio inayotakiwa kusoma ujumbe wa jumuiya hiyo kwenye mkutano wa ACP.Katika ujumbe huo, ilielezwa kuwa EAC ilisaini mkataba huo Oktoba 14 mwaka jana baada ya kufikiwa makubaliano katika majadiliano hayo ya kibiashara ya EPA, yajulikanayo kama majadiliano ya ushirikiano kati ya EAC na EU.Balozi huyo alisema kwa sasa baada ya kusainiwa mkataba huo, kinachofuatia ni kuuweka katika masuala ya kisheria zaidi.Nchi za EAC ni Tanzania, Kenya, Uganda, Rwanda na Burundi ambazo zimekubaliana na EU kuwa mkataba huo utakuwa unapitiwa kila baada ya miaka mitano ya utekelezaji wake. Nchi hizo zimekuwa kwenye majadiliano hayo ya kibiashara kwa zaidi ya miaka 12.Awali, majadiliano hayo yalianza mwaka 2002 na ilikuwa yamalizike mwaka 2007 lakini ikashindikana ikaongezwa miaka mingine mitano na yalikuwa yamalizike mwaka 2012 pia ikashindikana.Balozi huyo alisema hatimaye majadiliano hayo yalifikiwa muafaka mwaka jana na yakatiwa saini.Alisema kuchelewa kukamilika kwa majadiliano ilitokana na nchi za Ulaya kuwa na masharti magumu ambayo yalipingwa na nchi za EAC kwa faida ya watu wake.Chini ya makubaliano hayo nchi za EAC zimekubaliwa kuingiza asilimia 82.6 ya bidhaa zao kwenye soko la nchi za EAC ndani ya kipindi cha miaka 25 ya mpito chini ya masharti nafuu ya utozaji wa ushuru.Ndani ya kipindi hicho bidhaa kutoka kwenye nchi za EU zimegawanywa katika mafungu matatu.Tamko hilo la EAC lilieleza kuwa nchi za EAC zimesaini mkataba huo kwa kuzingatia maslahi mapana ya kibiashara miongoni mwa nchi zinazounda jumuiya hiyo na kuzingatia soko huria la kibiashara pamoja na mahitaji ya nchi hizo wanachama.