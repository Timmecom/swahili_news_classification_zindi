 UPELELEZI katika kesi ya kuchapisha video ya ngono kwenye mtandao wa kijamii wa Instagram inayomkabili, Msanii wa Filamu nchini, Wema Sepetu katika Mahakama ya Hakimu Mkazi Kisutu, bado haujakamilika.Wakili wa Serikali, Jenipher Masue alidai jana mbele ya Hakimu Mkazi Mkuu, Maira Kasonde kuwa kesi hiyo imekuja kwa ajili ya kutajwa na kwamba upelelezi bado unaendelea.Hakimu Kasonde aliahirisha kesi hiyo hadi Desemba 12, mwaka huu kwa ajili ya kutajwa na kwamba dhamana ya mshitakiwa bado inaendelea. Akisoma mashitaka hayo katika kesi namba 322, Wakili wa Serikali, Mwanaamina Kombakono alidai kuwa Oktoba 15, mwaka huu katika sehemu tofauti za Mkoa wa Dar es Salaam, Wema alichapisha video za ngono kupitia ukurasa wake wa Instagram jambo ambalo ni kinyume na sheria.Hii ni mara ya pili kwa mlimbwende huyo ambaye alishinda taji la Miss Tanzania mwaka 2006, kufikishwa mahakamani hapo kwa mashitaka tofauti ambapo awali alikuwa akikabiliwa na mashitaka ya kukutwa na kutumia bangi. Wakili wa utetezi, Reuben Simwanza aliomba mahakama hiyo impatie dhamana yenye masharti nafuu mteja wake kwa kuwa ni haki yake.Hata hivyo, Wakili Kombakono aliomba mahakama hiyo kumpatia mshitakiwa masharti magumu ya dhamana ili iwe fundisho kwake na kwa wengine kwa sababu ni msanii mwenye wafuasi wengi wanaomuangalia hususan watoto. Hakimu Kasonde alimtaka mshitakiwa Wema kuwa na mdhamini mmoja watakaosaini kulipa bondi ya Sh milioni 10 pia alimpiga marufuku Wema kuchapisha au kuweka picha na maneno yoyote ya kingono katika ukurasa wake huo wa mtandao wa Instagram.Oktoba 25, mwaka huu Wema katika mkutano wake na waandishi wa habari aliomba radhi watanzania kwa video za ngono zilizosambaa kwenye mitandao ya kijamii hususani Instagram.Katika maelezo yake, Wema aliomba radhi kwa Mamlaka ya Mawasiliano Tanzania (TCRA), Bodi ya filamu, familia yake, ndugu, jamaa na marafiki ambao wanamuangalia kama kioo cha jamii pamoja na kumuomba radhi mama yake mzazi.Pia alikiri kuwa aliwadharirisha na kuwafedhehesha watu wengi pamoja na kuwaathiri na kwamba lengo la kuomba radhi si kwa kuomba huruma ya mtu yoyote bali kwa kugundua kosa lake. Hata hivyo, baada ya kuomba radhi Baraza la Sanaa Tanzania (Basata) lilimfungia muigizaji huyo kutojihusisha na kazi zozote za sanaa kwa muda usiojulikana.