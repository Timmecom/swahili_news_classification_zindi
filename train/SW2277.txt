 TANZANIA jana ilifuzu hatua ya makundi ya mbio za kusaka nafasi ya kucheza fainali ya Kombe la Dunia 2022 Qatar baada ya kuichapa Burundi kwa penalti 3-0 katika mchezo uliofanyika kwenye Uwanja wa Taifa jijin Dar es Salaam. Hatua hiyo ya kupigia mikwaju mitano kwa mi tano ya penalti ilikuja baada ya timu hizo kumaliza dakika 90 za kawaida zikiwa sare ya 1-1 na baadae kuendelea na sare hiyo hata baada ya kuongezwa dakika 30 na hivyo kufanya mchezo huo kuchezwa kwa dakika 120. Mashujaa wa Taifa Stars walikuwa Juma Kaseja (Tanzania One) baada ya kuokoa penalti ya kwanza ya Burundi, Erasto Nyoni, Himid Mao na Gadiel Michael waliofunga penalti zao na kuiwezesha Taifa Stars kupiga hatua moja mbele kusaka tiketi ya Kombe la Dunia.Burundi wenyewe walikosa penalti zao tatu, ambazo zilipigwa na Ngado Omary, Berahino Saido na Bigirmana Gael. Katika dakika 90 za kawaida, Taifa Stars ilipata bao la kuongoza kupitia kwa nahoha wake, Mbwana Samatta katika dakika ya 29 akiusukuma kwa tumbo mpira wa kona uliochongwa na Mohamed Hussein kutokea upande wa kulia.Kaseja akizungumza na waandishi wa habari baada ya mchezo huo alisema kikubwa watanzania wanatakiwa kuwa na mshikamabo mkubwa ili kuendelea kufanya vizuri na kutokuwepo kwake katika timu ya taifa kwa mrefu sio kama alishuka viwango, ila ni mpango wa makocha waliokuwepo.Taifa Stars sasa inasubiri kupangwa katika makundi na Shirikisho la Kimataifa la Soka (FIFA) ili kujua wataangukia katika kundi gani na wapinzani gani katika mbio hizo za kusaka tiketi ya kwenda Qatar 2022.Tanzania sasa itaungana na timu zingine 14 zilizofuzu baada ya kupata ushindi wa jumla kutoka katika mechi mbili walizocheza na kuungana na zingine 26 ambazo ziko katika nafasi ya juu na hazikucheza raundi hiyo ya awali ili kutimiza timu 40, zitakazopangwa katika makundi 10, katika hatua ya pili ya kufuzu. Dakika ya 40 Burundi walilisakama lango la Stars baada ya mshamnbuliaji wao kupokea pasi baada ya Kelvin Yondan kukosea kuokoa kutokana na walinzi wa Stars kujichanganya.Dakika 45, Burundi walifanikiwa kupata bao kupitia kwa Abdul Fiston kwa mkwaju hafifu baada ya walinzi wa Taifa Stars kujichanganya baada ya kushindwa kuondosha hatari.Hadi dakika 45 za kwanza zinamalizika, timu hizo zilikwenda mapumziko zikiwa sare ya kufungana bao 1-1. Dakika ya 57 Samatta nusura afunge licha ya kuwa katika nafasi nzuri, alipiga shuti kubwa juu ya lango la Burundi.Dakika ya 75 Idd Seleman Nado nusura afunge baada ya Gadiel Michael kufanya kazi kubwa ya kuwatoka wachezaji kadhaa wa Burundi na kutoa pasi kwa Nado, aliyepiga mpira nje.Kikosi cha Taifa Stars: Juma Kaseja, Hamis Ramadhani, Mohamed HusseinGadiel Michael, Erasto Nyoni, Kelvin Yondani, Gerald Mkude, Idd Seleman, Aboubakar Salum/ Shaban Idd, Mbwana Samatta/Himid Mao na Hassan Dilunga/Farida Mussa.