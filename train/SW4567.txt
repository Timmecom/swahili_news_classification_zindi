 MAJAMBAZI watatu waliokuwa na silaha ya moto ambayo haijafahamika aina yake, wameuawa na askari Polisi wa Mwanza walipovamia Nyakabungo, Kata ya Isamilo Wilaya ya Nyamagana kufanya uhalifu.Akizungumza na waandishi wa habari jana jijini hapa, Kaimu Kamanda wa Polisi wa Mkoa wa Mwanza, Advera Bulimba alisema mauaji hayo yametokea usiku wa kuamkia jana Nyakabungo ambako askari walipokea taarifa kutoka kwa raia wema kulikuwa kunasikika milio ya risasi na kuvunjwa kwa maduka.Bulimba alisema baada ya kupata taarifa hizo, askari Polisi waliokuwa doria walifuatilia haraka na kufika eneo hilo na majambazi yalipohisi uwepo wa Polisi yalianza kujihami kwa kuwarushia risasi.Alisema hata hivyo, Polisi kulingana na mbinu za kijeshi walizonazo, walijibu mashambulizi hayo na kuwaua watatu na taarifa walizozipata kutoka kwa wananchi inasadikika majambazi hao walikuwa sita.Alisema kikosi cha Polisi kipo eneo la tukio kuchunguza zaidi na miili ya majambazi hao watatu ambao hawajafahamika imehifadhiwa katika Hospitali ya Rufaa ya Mkoa ya Sekou Toure kwa ajili ya utambuzi. Tunaomba ndugu waliopotelewa ndugu zao na hawajui walipo wajitokeze Sekou Toure kufanya utambuzi,  amesema Bulimba na kuongeza majambazi hao hawakufanikiwa kuiba wala kuleta madhara.Ametoa mwito jamii kushirikiana na Polisi kwa kutoa taarifa za kiuhalifu katika maeneo yao na kuwatoa hofu wakazi wa Jiji la Mwanza kuwa mkoa uko salama na Polisi iko imara kudhibiti matukio ya uhalifu. Natoa taarifa kwa watu wenye nia ya kuendelea kufanya uhalifu, watafute kazi ya kufanya,  amesema.