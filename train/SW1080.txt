 NCHI wanachama wa Jumuiya ya Afrika Mashariki (EAC) zinafi kiria kugeukia kilimo cha mianzi kama moja ya vyanzo vya fedha za kigeni kutokana na soko la bidhaa hiyo kuongezeka kwa kasi duniani.Kwa sasa, bidhaa zitokanazo na mianzi zinatajwa kuwa na thamani ya Dola za Kimarekani bilioni 7 (zaidi ya Sh trilioni 15.4 za Tanzania kwa mwaka) kote duniani. Ni kutokana na ukweli huo, baraza la kisekta linaloshughulikia kilimo na usalama wa chakula, limeshauri nchi za EAC kufanya utafiti kabla ya kugeukia moja kwa moja katika kilimo hicho kinachoziingizia fedha nyingi nchi za Asia-Pasifiki.Soko la mianzi linakua kwa kasi kutokana na kufaa kwa uzalishaji chakula, utengenezaji wa karatasi, mbadala wa mbao, kazi za sanaa za mikono, mkaa, ujenzi wa nyumba na vibanda vya kisasa, mabomba ya maji, mapambo, chakula, pombe, dawa, nyuzi za kutengenezea magodoro na kadhalika. Katika kikao kilichomalizika hivi karibuni cha mawaziri wa kilimo, pia imeziagiza nchi wanachama wa EAC kulinda vyanzo vya maji kwa kupanda mianzi katika kingo zake na pia matumizi mengine yenye manufaa kwa jamii.Maazimio hayo yamechangiwa pia na ripoti ya EAC iliyotokana na Mafunzo ya Teknolojia ya Mianzi ya mwaka 2018 yaliyofanyika kati ya Aprili na Juni huko Hangzhou, China. Mafunzo hayo yaliandaliwa na Kituo cha Taifa cha Utafiti wa Mianzi China (CBRC) na kudhaminiwa na Wizara ya Biashara ya China yalikusanya washiriki kutoka nchi za Tanzania, Kenya, Uganda, Argentina, Brazil, Colombia, Peru, Thailand, Timor Mashariki na Sekretarieti ya EAC. Taasisi ya Future Market Insights ya London, Uingereza itatabiri kuwa, takribani tani milioni 63 zitauzwa kote duniani ifikapo mwaka 2027 na kutoa mapato ya zaidi ya Dola bilioni 10 (sawa na Sh trilioni 22 za Tanzania).