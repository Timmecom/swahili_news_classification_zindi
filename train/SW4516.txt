 NAIBU Waziri wa Mambo ya Ndani ya Nchi, Hamad Masauni amesema si kweli kuwa serikali imekuwa ikiingilia uchaguzi wa Zanzibar.Masauni alikuwa akijibu swali la Mbunge wa Malindi, Ali Saleh (CUF) aliyetaka kujua ni lini Serikali ya Muungano itaacha kuwa na maslahi kwenye matokeo ya uchaguzi Zanzibar ili mshindi atakayeshinda ndiye atangazwe.Akijibu swali hilo, Masauni amesema si kweli kuwa serikali inaingilia uchaguzi wa Zanzibar na kuwa chaguzi zimekuwa zikifanyika kwa sheria na kanuni za uchaguzi. Si kweli kuwa serikali inaingilia uchaguzi wa Zanzibar, ila mara nyingi kumekuwa na vitendo vya vurugu kila nyakati za uchaguzi. Kutokana na hali hiyo, majeshi ya ulinzi na usalama yataimarishwa wakati wa uchaguzi ili kukabiliana na vitendo hivyo,  alisema.Aidha, akijibu swali la msingi la Mbunge wa Chwaka, Bagwanji Maganlal Meisuria (CCM), Masauni alisema serikali kupitia Jeshi la Polisi limekuwa likichukua hatua mbalimbali kudhibiti vitendo vya vurugu nyakati za uchaguzi. Ni kweli kuwa nyakati za uchaguzi mkuu hukumbwa na vitendo vya uvunjifu wa amani husani wakati wa kampeni na wakati wa kupiga kura. Hata hivyo, serikali kupitia Jeshi la Polisi limekuwa likichukua hatua mbalimbali kudhibiti vitendo vya vurugu nyakati za uchaguzi,  alisema.Masauni ameongeza:  Napenda kuwafahamisha wananchi kuwa ni jukumu la serikali kuhakikisha amani na utulivu vinatawala katika nchi wakati wote bila kujali nyakati au majira mbalimbali katika mwaka. Alisema Jeshi la Polisi linaendelea kutoa mafunzo mbalimbali kwa askari ya ukakamavu, upelelezi na kuongeza vitendea kazi ili kuwajengea uwezo na weledi wa kuzuia na kukabiliana na vitendo vya uvunjifu wa amani vinavyojitokeza husani wakati wa uchaguzi.Katika swali lake la msingi, Meisuria amesema:  Mara nyingi wakati wa chaguzi mbalimbali Zanzibar kunajitokeza hali ya fujo na ukosefu wa amani na kusababisha wananchi kukosa amani na wakati mwingine kutoshiriki katika chaguzi husika, hivyo aliomba kauli ya serikali kuhusu suala hilo.