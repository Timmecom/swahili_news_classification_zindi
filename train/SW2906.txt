 SERIKALI ya Mapinduzi ya Zanzibar (SMZ) inakusudia kuanzisha sera ya viwango ambayo miongoni mwa majukumu yake makubwa ni kuweka viwango vitakavyokubalika kwa bidhaa zinazoingia nchini na zile zinazozalishwa ndani.Naibu Waziri wa Biashara na Viwanda, Hassan Khamis Hafidh amesema hatua hiyo ni muhimu itakayodhibiti uingizaji wa bidhaa zilizopitwa wakati na kusababisha madhara kwa watumiaji.Amezitaja baadhi ya bidhaa zinazohitaji udhibiti wake kwa kiwango kikubwa ni zinazoingia kutoka Ulaya na kutumika kwa wananchi hapa.Kwa mfano alisema zipo bidhaa za elektroniki ambazo huingizwa nchini na wafanyabiashara huku nyingine zikiwa haziko katika ubora unaokubalika na kuleta hofu ya madhara.Serikali ipo hatua za mwisho za kuanzisha sera ya viwango ambayo itafanya kazi kudhibiti bidhaa zinazoingia nchini ili kuwa na ubora unaohitajika na kukubalika kwa walaji,amesema.Amesema Serikali ya Mapinduzi ya Zanzibar imepiga hatua kubwa kwa kuwa na maabara zenye uwezo wa kupima bidhaa za walaji.Tumeanzisha taasisi ya viwango (ZBS) ambayo majukumu yake ni kuhakikisha bidhaa za nje zina ubora unaokubalika kimataifa na zinazozalishwa na viwanda vya ndani, alisema.Amesema sera ya viwango inahitajika kutokana na Zanzibar kuweka mikakati ya kujenga viwanda vya kati kwa ajili ya uzalishaji wa bidhaa mbali mbali ikiwemo za wajasiriamali.Tumejipanga kuingia uchumi wa kati kwa kujenga viwanda ambavyo vitakuwa vikizalisha bidhaa mbali mbali kwa hivyo sera ya viwanda inahitajika kwa kiwango kikubwa,  amesema.Taasisi ya Viwango Zanzibar ipo katika hatua za mwisho za ujenzi wa maabara nane ili kuchunguza uzalishaji wa bidhaa mbali mbali za viwandani ikiwemo zile zinazoingia nchini.