 WAKULIMA wa njegere wa Wilaya ya Kilolo mkoani Iringa wameiomba serikali kuwapiga marufuku madalali wa Dar es Salaam kuingia wilayani humo na kununua zao hilo, wakiwatuhumu kuporomosha bei.Badala yake, wakulima hao wameiomba serikali ifungue milango kwa wafanyabiashara kutoka Kenya waliowasifia kununua zao hilo kwa bei yenye tija.Katika mkutano wake na wananchi wa Kijiji cha Ukumbi, Mkuu wa Mkoa wa Iringa, Ally Hapi ameelezwa na wakulima hao kwamba bei ya zao hilo imeporomoka mwaka huu kutoka Sh 50,000 hadi Sh 15,000 kwa gunia baada ya mwaka jana kuporomoka kutoka Sh 50,000 hadi 30,000.Mmoja wa wakulima hao, Expedito Saveli amesema kilimo cha zao hilo kimegeuka kilio kwa wananchi wengi wanaokitegemea kuendesha maisha yao.  Wakati Rais Magufuli akisisitiza  Hapa Kazi Tu ; kazi ya kilimo imekuwa haina msingi wa maana kwa wananchi wa kipato cha chini,  amesema mkulima mwingine, Thobadina Kigodi.Pamoja na njegere, Kigodi amesema madalali hao wamekuwa wakinunua gunia la mahindi la debe nane kwa Sh 30,000 badala ya Sh 70,000 walizokuwa wakiuza awali. Hatutaki madalali wa Dar es Saalaam, tunataka Wakenya. Bei zao zinatupa matumaini ya kuendelea na kilimo hiki kwa kuwa kuna faida tunayopata na ambayo inatusaidia kwa mengi, amesema.Hapi amemgeukia Ofisa Kilimo wa wilaya hiyo, Shehemba Kuzina akimtaka kujitafakari namna anavyoshughulikia kero za wakulima. Ofisa kilimo lazima ujue bei za mazao katika wilaya yako. Kaa na viongozi wa vijiji, kata na wakulima wa wilaya yako mfahamishane taratibu za soko na masoko na bei zake,  amesema Hapi, baada ya ofisa kilimo huyo kukosa majibu ya taarifa muhimu za masoko ya mazao ya wilayani kwake.Hapi amepiga marufuku bidhaa za mazao hayo kuuzwa kwa lumbesa akisema utaratibu huo unamnyonya mkulima na kuwakatisha tamaa ya kuendelea na shughuli hiyo.Mbali na kutokuwa na taarifa za madalali hao wa Dar es Salaam, Ofisa Kilimo huyo alisema kuporomoka kwa bei ya njegere kumechangiwa na mikoa mingine ukiwemo wa Arusha kuongeza uzalishaji wake na kusababisha ushindani mkubwa katika soko.Hapi yupo wilayani Kilolo ikiwa ni mwendelezo wa ziara yake ya tarafa kwa tarafa katika wilaya zote za Mkoa wa Iringa akikagua shughuli za maendeleo na kusikiliza kero za wananchi kupitia kaulimbiu ya  Iringa Mpya. 