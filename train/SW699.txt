 KOCHA Mkuu wa Klabu ya Yanga, Mwinyi Zahera ameitupia lawama Bodi ya Ligi Kuu Tanzania Bara kwa kitendo cha kuchelewa kuwapa taarifa za mabadiliko ya ratiba ya mechi yao iliyopita dhidi ya JKT Tanzania katika muendelezo wa Ligi Kuu Tanzania Bara.Akizungumza na waandishi wa habari juzi baada ya mechi hiyo alisema awali walikuwa wanajua mechi yao inachezwa saa 12 jioni hadi wanakwenda kulala wachezaji wote walikuwa wanajua ratiba hiyo, lakini ghafla wakapewa taarifa za mabadiliko ya muda saa 4 usiku kuwa mechi itachezwa saa 10 jioni.Alisema kitendo hicho kimewaathiri wachezaji wake kwa vile wachezaji hao hawakuwa na taarifa hizo na hivyo kulazimika kucheza mchezo huo bila kula chakula cha mchana. Tulipokutana kwenye mazoezi wachezaji walikunywa chai na kuelekea uwanjani kuwahi mchezo kutokana na mabadiliko yaliyofanyika , alisema. Hatahivyo, Kocha Zahera aliwapongeza wachezaji wake kwa kucheza vizuri na kupata ushindi wa mabao3-0 dhidi ya wapinzani wao licha kupambana na changamoto ya ratiba ya kuanza mchezo huo.Kwa upande wake Kocha Mkuu wa Klabu ya JKT Tanzania Bakari Shime amewaomba radhi wapenzi na mashabiki wa timu hiyo kwa kupoteza mchezo huo watatu toka waanze papatupatu za Ligi hiyo msimu na kuwaahidi anajipanga kwa michezo inayokuja ili kuhakikisha wanafanya vizuri. Hata hivyo alimpongeza Kocha wa Yanga na kikosi chake kwa kucheza vizuri na kupata ushindi katika mchezo huo ingawa timu yake ili tengeneza nafasi nyingi na kushindwa kufunga mabao.