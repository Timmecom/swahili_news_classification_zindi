 ALIYEKUWA kocha wa timu ya taifa ya Tanzania, Taifa Stars, Emmanuel Amunike amelishtaki Shirikisho la Soka Tanzania (TFF), kwa Shirikisho la Kimataifa la Soka (FIFA) kwa madai ya kutolipwa stahiki zake. Amunike alivunjiwa mkataba wake na TFF tangu mwezi Julai mwaka huu kutokana na matokeo mabovu iliyoipata timu ya Tanzania kwenye fainali za Mataifa ya Africa (Afcon 2019).Kwa mujibu wa taarifa iliyotolewa na mitandao ya completesports.com na punching.com, Amunike ameamua kupeleka shauri hilo FIFA ili waweze kulitatua.  Nimewasiliana na FIFA juu ya hilo jambo. Sio suala la kupigia kelele, lakini nina imani watalitazama na kuamua kama ni sahihi mtu kutolipwa baada ya kufanya kazi,  alisema Amunike.Emmanuel Amuneke aliyekuwa kocha msaidizi wa Super Eagles ameiwezesha Tanzania kutinga michuano ya Afcon 2019 kwa mara ya kwanza katika kipindi cha miaka 39, lakini timu hiyo haikushinda hata mchezo mmoja katika fainali hizo nchini Misri.Katibu Mkuu wa TFF, Wilfred Kidao alisema leo wanatarajia kufanya mkutano na waandishi wa habari ili kutolea ufafanuzi suala hilo, ambalo linazidi kusambaa kwenye mitandao ya kijamii kuhusu kocha huyo kuidai TFF.  Kuhusu suala linalozidi kusambaa kwenye mitandano ya kijamii kuhusu aliyekuwa kocha wa Taifa Stars, Emmanuel Amunike, kesho (leo) saa 5:00 asubuhi nitakuwa na kikao na waandishi wa habari kutolea ufafanuzi juu ya kinachoendelea,   alisema Kidao.