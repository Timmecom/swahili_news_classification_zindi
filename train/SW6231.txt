 NAIBU Waziri wa Maji na Umwagiliaji, Jumaa Aweso ameagiza Mhandisi wa Maji wa Halmashauri ya wilaya ya Shinyanga, Slyvester Mpemba kukamatwa na kuwekwa ndani baada ya kubaini fununu za ubadhirifu wa fedha katika mradi wa maji uliopo kata ya Mwakitolyo.Aidha amemtaka kaimu Mhandisi wa maji mkoa wa Shinyanga, Julieth Payovelo kujieleza ni kwa nini asifukuzwe kazi, huku akieleza kushangazwa na kitendo cha mkandarasi kupewa Sh bilioni 1.462 na mradi huo kutokamilika kwa wakati.Aweso ameyasema hayo katika mkutano wa hadhara uliofanyika kwenye kijiji cha Mwakitolyo.Aliwaeleza wananchi kuwa serikali imekwishatoa fedha zote Sh bilioni 1.482 ambazo waliziomba na kudai mradi huo utakamilika."Niliwauliza wananchi mradi huu utaweza kugharimu kiasi gani hadi kukamilika lakini majibu yao yalikuwa ni zaidi ya Sh bilioni 1.4, fedha hizo zote wamekwisha mlipa mkandarasi na mradi kutokamilika kwa kipindi cha miaka minne sasa," alisema na kuongeza:"Waliomba tena kwa andiko Sh milioni 180 ili wakamilishe mradi huo ambazo fedha hizo zitoke kwenye mabaki ya miradi mingine, lakini kama nasema uongo mhandisi akiri kuomba Sh milioni 120 tena ambayo imenipa mashaka kama hazikutosha zile nyingi hizi chache zitaweza kutosheleza?".Aweso baada ya kumuita mbele ya wananchi mhandisi wa maji, Mpemba alikiri kupewa fedha hizo na kwamba mradi hautoi maji.Aliwaita askari wamkamate na kumuweka ndani huku akimuagiza mhandisi wa maji mkoa, Payovelo kujieleza zaidi.Mbunge wa Solwa, Ahmed Salum alishukuru hatua aliyochukua naibu waziri huku akieleza kuwa mradi huo umekuwa ukimtesa.Alisema alikuwa anakosa majibu mbele ya wananchi waliokuwa wakimuuliza kuhusu kuondoa changamaoto ya upatikanaji wa maji safi. Mwenyekiti wa kijiji cha Mwakitolyo, Nuru Shoni alisema kuna wakazi zaidi ya 22,000.Alisema kuwa naibu waziri alikuja Januari mwaka jana akaahidi kutekeleza mradi baada ya kuwakuta akina mama wamepanga ndoo zao barabarani na kuahidi kero hiyo ataiondoa.Mkazi wa kijiji cha Mwakitolyo, Saada Hamis alisema kero ya maji inawalazimu kununua dumu la maji Sh 1,000.Mradi huo unatekelezwa na kampuni ya Helam Construction ambayo iliingia mkataba mwaka 2014, lakini kilichobainika maji hayatoki na wananchi wanashindwa kupata huduma.