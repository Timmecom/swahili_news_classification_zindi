 KATIBU Mkuu wa Chama Cha Mapinduzi (CCM), Dk Bashiru Ally amevitaka vyombo vya habari nchini kuandika, kuchambua, kutangaza kazi, fikra na maisha ya Baba wa Taifa, Mwalimu Julius Nyerere miaka 20 baada ya kifo chake.Dk Bashiru alitoa mwito huo mjini Dodoma, alipokutana na wahariri na waandishi wa habari waliokuwa wanashiriki maadhimisho ya Siku ya Uhuru wa Vyombo vya Habari Duniani, yaliyofanyika kitaifa mjini hapa.  Vijana wengi wanamsikia Mwalimu Nyerere lakini hawamjui ni nani hasa na alifanya nini katika taifa letu na ukombozi wa nchi za Kusini mwa bara la Afrika,   alisema.Amesema wakati tasnia ya habari, itakuwa na jukumu la kuandika habari za uchaguzi wa serikali za mitaa mwaka huu na uchaguzi mkuu mwakani, sambamba na kazi hiyo pia waandike kazi za Mwalimu Nyerere, fikra zake na maisha yake ambayo yaligusa kila sekta ya maisha ikiwa ni pamoja na uchumi, siasa, elimu na ukombozi wa bara hili.Akijibu hoja na maswali ya waandishi katika kikao hicho, yakiwemo madai kwamba waandishi sasa hawana uhuru wa kufanyakazi kazi zao kama ilivyokuwa miaka ya nyuma na kwamba wanafanya kazi kwa hofu, Dk Bashiru amesema hatua zitachukuliwa kulikabili hilo ikiwemo kufanya majadiliano ya kero husika.Alipendekeza katika kukabiliana na hilo, apewe nafasi moja katika tume ya majadiliano kati ya serikali na vyombo vya habari, itakayoundwa kujadili viashiria vya kuminya uhuru wa vyombo habari ili ofisi yake iweze kushiriki katika majadiliano hayo.Aliwataka waandishi wa habari, kufanyakazi zao pasipo uoga, kwa kuzingatia weledi na maadili ya kazi zao na kwamba kazi ya habari si lelema.  Tuanze kujenga daraja kati ya waandishi wa habari, watumishi wa umma na vyama vya siasa. Niko tayari kukutana nanyi mara kwa mara. Mkipanga utaratibu mimi niko tayari kukutana nanyi,   aliwaambia wahariri hao waliokuwa wakiongozwa na Kaimu Mwenyekiti wa Jukwaa la Wahariri (TEF), Deogratias Balile.Balile kwa niaba ya wahariri, alimshukuru Dk Bashiru kukutana nao kwa mara ya kwanza na kuahidi kuendeleza ushirikiano huo kwa lengo la kuwahabarisha Watanzania mambo yanayowagusa katika maisha yao.