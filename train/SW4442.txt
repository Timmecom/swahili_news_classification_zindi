 WAZIRI wa Maliasili na Utalii, Dk Hamisi Kigwangala amewaita wawekezaji kuja nchini kwa ajili ya kuwekeza katika sekta ya utalii, wakati aliposhiriki Kongamano la 10 la Uwekezaji na Biashara katika Sekta ya Utalii Afrika.Kongamano hilo limefanyika katika Jiji la Madrid nchini Hispania, likiwa limeandaliwa na Shirika la Utalii la Umoja wa Mataifa (UNWTO) kwa kushirikiana na Taasisi za Casa Afrika na Taasisi ya Maonesho ya Biashara ya Madrid (IFEMA) na kushirikisha nchi mbalimbali duniani.Katika kongamano hilo, Waziri Kigwangala alipata fursa ya kuwa mmoja wa wazungumzaji na aliwahakikishia wawekezaji wenye nia ya kuja kuwekeza nchini kuwa ni sehemu salama ukizingatia hali ya amani na utulivu iliyopo nchini, lakini pia kuna vivutio vingi vya utalii na fursa za kuwekeza. Nawakaribisheni nyote, njooni Tanzania muwekeze kutokana na uwepo wa mazingira na miundombinu bora kwa ajili uwekezaji katika sekta ya utalii pamoja na viwanda, amesema.Waziri Kigwangala pia alitumia nafasi hiyo kutangaza ukanda mpya wa Kusini mwa Tanzania ambao umejaliwa kuwa na vivutio vya utalii vya kipekee vinavyopatikana katika Hifadhi ya Taifa ya Ruaha, Mikumi na Pori la Akiba Selous.Katika hatua nyingine, Waziri Kigwangala aliwaeleza washiriki hao kuhusu juhudi mbalimbali zinazofanywa na serikali ya inayoongozwa na Rais John Magufuli kwa kutaja mifano michache kama vile kufufua Kampuni ya Ndege (ATCL) kwa kununua ndege mpya saba, pamoja kujenga chanzo kikubwa cha kuzalisha umeme katika mto Rufiji cha Stigler s Gorge.