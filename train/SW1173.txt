 WILAYA ya Kongwa mkoani Dodoma imeanza mkakati wa kuongeza uzalishaji wa zao la alizeti katika msimu wa kilimo wa mwaka 2018/19.Mwenyekiti wa Baraza la Biashara wilayani humo, ambaye ni Mkuu wa Wilaya, Deogratias Ndejembi amesema hayo katika kikao cha baraza hilo.Ameongeza kuwa mkakati huo, utahusisha mnyororo wote wa thamani wa zao hilo, wakiwemo wazalishaji wa mbegu, wakulima, wenye viwanda vya kukamua mafuta ya alizeti na wanunuzi wa mashudu."Kitaitishwa kikao cha pamoja cha wadau wote ili kutanua uwigo wa mawazo kuona ni namna gani tunaongeza na kuboresha uzalishaji wa alizeti, " alisema Ndejembi.Takwimu inaonesha kuwa viwanda vyote vya alizeti wilaya ya Kongwa ni 99, lakini bado kuna uhaba wa mafuta, hali hii inaonesha kuwa bado wadau hawajajua juu ya kiwango cha mahitaji ya wateja wao,  alisema.Sebastian Msola ambaye ni mmoja wa wajumbe wa Baraza hilo kupitia Sekta ya Kilimo alisema mahitaji ya alizeti bado ni makubwa kuliko uzalishaji. Alisema kwa mwaka alizeti inayopatikana kwa mahitaji ya viwandani ni asilimia 30 tu, yaani wasindikaji husindika kwa miezi mitano tu na miezi mingine saba hukaa bila kufanya shughuli yoyote.Ofisa Kilimo wilayani humo, Jackson Shija ambaye ni mjumbe kupitia Sekta ya Umma alisema bado mbegu bora ni changamoto kwa wakulima wa zao hilo.Changamoto nyingine ni kilimo kisichokuwa cha kitaalamu, uvunaji mbaya na uhifadhi.Shija alisema ipo haja ya baadhi ya viwanda, kupewa elimu juu ya kuvitunza kwani baadhi ni vichafu. Baraza hilo lilijadili mambo mbalimbali, ikiwemo utozaji wa tozo za mazao ya bustani kama miwa, vitunguu, nyanya na kabichi, tozo za karanga zilizobanguliwa.Shija alisisitiza kuwa gharama za tozo, ziendane na thamani ya mazao na si ujazo au uzito.Ndejembi ameunda kikosi kazi shirikishi, kikijumuisha wajumbe wa sekta ya umma, sekta binafsi na madiwani kwa kusaidiana na Mtendaji wa Baraza hilo, Luig Mbuya. Kikosi kazi hicho kitatafiti kitaalamu namna ya kutoza ushuru rafiki kwenye vyombo vya usafiri, ikiwemo mikokoteni ya wanyama, magari aina za pickup canter na fuso.Mwakilishi wa Mradi Unaosaidia Kuboresha Mazingira ya Biashara LIC (Local Investiment Climate), Donald Liya alilishauri baraza hilo kuwa lifanye utafiti za kitaalamu za uzalishaji, unaoendana na upatikanaji wa masoko.