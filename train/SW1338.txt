 MABINGWA watetezi wa Ligi Kuu soka Tanzania Bara, Simba leo wanatarajiwa kuwakaribisha Stand United katika mchezo utakaochezwa kwenye uwanja wa taifa, Dar es Salaam.Wachezaji wa Simba wanatarajiwa kuonyesha morali ya hali ya juu kutokana na kupatikana kwa mwekezaji wake Mohamed Dewji  Mo  baada ya kutekwa kwa wiki moja.Mo aliyetekwa na watu wasiojulikana wiki iliyopita, alipatikana jana maeneo ya Ghmkhana akiwa mzima wa afya.Wekundu hao wa Msimbazi hawajapoteza mchezo wowote miaka ya karibuni dhidi ya timu hiyo ya Shinyanga.Mara ya mwisho kukutana Machi 2, mwaka huu katika msimu uliopita wa ligi ambapo walitoka sare ya mabao 3-3.Simba licha ya kuwa na kikosi bora msimu huu, imekuwa ikipata upinzani mkali kwa timu inazokutana nazo.Mpaka sasa katika michezo saba, imeshinda minne, sare mbili na kupoteza mmoja ikiwa na pointi 14.Ina washambuliaji wenye uchu wa kutaka kufunga wakati wote ingawa wamekuwa wakishindwa kutumia vyema nafasi wanazopata kitendo ambacho Kocha Mkuu Patrick Aussems alisema hutokana na kukosa ufanisi.Aussems alisema amefanyia kazi mapungufu hayo hivyo, sasa anaamini kuanzia mchezo wa leo washambuliaji wake hawatakuwa tena butu. Washambuliaji hatari wa kikosi hicho ni Meddie Kagere, John Bocco na Emanuel Okwi.Mchezo wa mwisho kabla ya kusimama kwa ligi, Simba ilishinda mabao 2-1 dhidi ya African Lyon kwenye uwanja huo.Kwa upande wa Stand United imekuwa miongoni mwa timu zenye upinzani msimu huu, ikiwa imesheheni wachezaji wengi wa Kirundi.Timu hiyo imecheza michezo tisa, imeshinda mitatu, imepata sare mbili na kupoteza minne ikiwa na pointi 11.Imekuwa timu inayoruhusu kufungwa mabao mengi baada ya kufungwa 12 lakini pia hujitahidi kufunga ikiwa imetupia 10. Mchezo mwingine ni Mbao dhidi ya Mtibwa Sugar utakaochezwa kwenye uwanja wa CCM, Kirumba Mwanza.Bila shaka Mtibwa haitasahau kipigo cha msimu wa 2016/2017 Mbao ilipoitandika mabao 5-0 kwenye uwanja huo. Mara ya mwisho kukutana msimu uliopita Februari walitoka suluhu. Timu zote mbili zinaonekana ziko vizuri na kila moja ina nafasi ya kushinda.Mtibwa imecheza michezo tisa imeshinda mitano, sare mbili na kupoteza miwili ikiwa na pointi 17. Na Mbao imecheza michezo tisa, imeshinda minne, sare mbili na kupotea mitatu ikiwa na pointi 14.Mchezo mwingine ni Lipuli dhidi ya Kagera Sugar kwenye uwanja wa Samora Iringa.Wenyeji msimu huu hawajaanza vizuri kwani mpaka sasa katika michezo minane, wameshinda mmoja, wamepata sare sita na kupoteza mmoja ikiwa na pointi tisa.Mchezo huenda ukawa mgumu kutokana na kwamba Kagera haijapoteza mchezo wowote katika michezo minane, ikishinda miwili na kupata sare sita ikiwa na pointi 12.