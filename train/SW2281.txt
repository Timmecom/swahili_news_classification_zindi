 SIMBA imerudi kwenye ushindi baada ya kupoteza bao 1-0 kwa Mwadui wiki iliyopita, jana ilimalizia hasira kwa Mbeya City kwa kuichapa mabao 4-0. Katika mechi hiyo iliyochezwa kwenye uwanja wa Uhuru Dar es Salaam, City haikuwa na cha kujitetea, ilishindwa kutamba mwanzo mpaka mwisho wa mchezo huo na kujikuta ikizidi kugawa pointi. Ushindi huo umeifanya Simba izidi kujikita kileleni mwa msimamo katika safari zake za kutetea taji lake ikiwa na pointi 21 katika mechi nane ilizocheza. Mshambuliaji Meddie Kagere aliongeza akaunti ya mabao msimu huu akipachika bao la nane alipofunga bao la kuongoza kwa mkwaju wa penalti katika dakika ya nane. Mwamuzi wa mechi hiyo aliamuaru upigwe mkwaju wa penalti baada ya wachezaji wa City kumchezea vibaya Miraji Athumani akielekea kufunga. Clatous Chama alifunga bao la pili dakika mbili kabla ya kwenda mapumziko. Chama alifunga bao hilo kwa mkwaju mkali nje ya 18. Dakika ya 78, Sharif Shiboub alifunga bao la tatu akiunganisha mpira wa krosi uliochongwa na Ibrahim Ajibu. Deo Kanda alimaliza karamu hiyo ya mabao katika dakika ya 86 akiunganisha kazi safi iliyofanywa na Chama.Kipigo hicho kinaifanya Mbeya City kubaki nafasi ya 16 kwenye msimamo wa ligi hiyo inayoshirikisha timu 20 ikiwa na pointi nane. Mechi nyingine zilizochezwa jana, Coastal Union ilishindwa kutamba nyumbani Mkwakwani na kukubali kipigo cha mabao 2-1 kutoka kwa Mbao FC, Polisi Tanzania ilishinda bao 1-0 dhidi ya Alliance, Ndanda ilishinda mabao 2-0 dhidi ya Ruvu Shooting na JKT Tanzania ilishindwa kutamba uwanja wa nyumbani na kukubali kipigo cha bao 1-0 dhidi ya Prisons.Ligi hiyo inaendelea tena kesho ambapo Azam itakuwa mwenyeji wa Kagera Sugar kwenye Uwanja wa Azam Complex Chamazi, Biashara na KMC.