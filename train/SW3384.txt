 MABINGWA watetezi wa Ligi Kuu soka Tanzania Bara, Simba leo watakuwa ugenini kusaka pointi tatu dhidi ya wenyeji Mbao FC, mchezo utakaochezwa kwenye Uwanja wa CCM, Kirumba Mwanza.Mchezo huo ni muhimu kwa wekundu hao kushinda baada ya kufungwa katika mchezo wa Kombe la Mapinduzi wa fainali dhidi ya Mtibwa Sugar kwa bao 1-0.Matokeo hayo yalisababisha Mwenyekiti wa Bodi ya Wakurugenzi, Mohammed Dewji kuachia ngazi kabla na baadaye kutengua maamuzi na kuendelea kubaki lakini pia hata mashabiki walionekana kupata hasira wakidai kiwango hakikuwa bora.Kutokana na hayo, Simba inahitaji ushindi kurejesha imani ya mashabiki na viongozi wao na kuendelea kujikita kileleni. Simba bado inaongoza ligi kwa pointi 35, baada ya kucheza michezo 14, kushinda 11, sare mbili na kupoteza mmoja, huku Mbao ikishika nafasi ya 14 baada ya kucheza michezo 16, kushinda minne, sare sita, imepoteza sita na kufikisha pointi 18.Mbao iwapo watapata matokeo mabaya basi watazidi kujiweka kwenye hatari ya kushuka chini ikiwa timu zilizopo karibu naye zitashinda michezo yao ijayo, hivyo wanahitaji ushindi.Timu hizo zimeshakutana mara saba, Simba ikishinda mara nne, imepata sare mbili na kupoteza mchezo mmoja. Ukilinganisha vikosi viwili bila shaka wekundu hao wako vizuri kutokana na rekodi ya kufanya vizuri mechi zilizopita za ligi ingawa linapokuja suala la uwanjani matokeo hayatabiriki yeyote anaweza kushinda kulingana na mbinu alizojiandaa.Nahodha wa Simba, John Bocco amewatoa hofu mashabiki wao kuhusu mchezo huo akisema wamejiandaa vizuri kushinda.  Tumejiandaa vizuri tukitambua ni mchezo muhimu kuhakikisha tunapambana na kupata matokeo mazuri,  alisema.Kocha wa Mbao FC, Abdulmutiki Haji alisema licha ya ubora wa Simba hawana budi kupambana ili kubakisha pointi tatu nyumbani. Tumejipanga vizuri, tunajua mechi ni ngumu kwa sababu Simba ni wazoefu na wana kila kitu, tunajua tucheze vipi mechi hiyo na naamini tutapata pointi tatu muhimu, alisema.