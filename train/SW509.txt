 MKUU wa Mkoa wa Kigoma, Emmanuel Maganga ameonesha kukerwa na safari za wakurugenzi watendaji wa halmashauri za mkoa huo na kubainisha kuwa zimekuwa zikikwamisha usimamizi wa karibu wa utekelezaji wa miradi ya maendeleo kwa wananchi.Maganga alisema hayo wakati akizungumza katika kikao cha viongozi waandamizi wa serikali kutoka sekretarieti ya Mkoa wa Kigoma, Halmashauri ya Manispaa ya Kigoma Ujiji na Halmashauri ya Wilaya Kigoma kilichoitishwa na sekretarieti ya maadili ya viongozi wa umma kujadili wajibu na majukumu ya viongozi katika kusimamia taratibu za utendaji wao.Mkuu huyo wa mkoa alisema kuwa nusu ya siku za mwaka zinatumiwa na wakurugenzi hao kusafiri nje kwa mambo ambayo mengine hayana umuhimu kwao, hali ambayo licha ya kukwamisha utekelezaji wa miradi ya maendeleo, lakini pia imekwamisha utatuzi wa migogoro na changamoto mbalimbali zilizopo.  Kumekuwa na foleni ndefu ya wananchi ofisini kwangu kila siku wakija na malalamiko.Nimekuwa nikisoma majalada makubwa ya malalamiko ya wananchi ambayo kama wakurugenzi na wakuu wa wilaya wangeyafanyia kazi foleni hiyo isingefika ofisini kwangu kwa ukubwa huo, alisema.Alisema ni lazima kila mmoja atimize wajibu wake katika kuwahudumia wananchi na kwamba ukiukwaji wa maadili ni miongoni mwa mambo yanayochangia kwa viongozi kushindwa kutekeleza wajibu wao, hivyo kukwamisha maendeleo ya wananchi.Awali, akimkaribisha mkuu wa mkoa kufungua mkutano huo, Kaimu Katibu Msaidizi wa Sekretarieti ya maadili ya viongozi wa umma, Gerald Mwaitembele alisema mkutano huo unalenga kuwaweka pamoja viongozi na kukumbusha taratibu za maadili zinazosimamiwa na sekretarieti hiyo. Alisema pamoja na kutimiza wajibu wao lakini kumekuwa na kulegalega kwa baadhi ya viongozi kutekeleza majukumu yanayosimamiwa na sekretarieti hiyo.