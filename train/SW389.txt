 TANZANIA imeendelea kubaki nafasi ya 140 kama ilivyokuwa mwezi uliopita kwenye viwango vya ubora vya Shirikisho la Soka la Kimataifa, Fifa. Kutobadilika kwa nafasi katika orodha ya viwango hivyo iliyotolewa jana, kunatokana na kutocheza mechi za kimataifa muda mrefu.Kwa mujibu wa tovuti ya Fifa, jana, Uganda bado inaongoza kwa upande wa timu za Afrika Mashariki na Kati ikishika nafasi ya 82 ikifuatiwa na Kenya iliyo nafasi ya 112, Sudan 128 na Rwanda nafasi ya 136. Kwa upande wa Afrika kwa ujumla, Tunisia ndio inaongoza ikishika nafasi ya 24 sawa na Senegal, huku Congo DR ikiwa kwenye nafasi ya 37 na Ghana ya 45.Mabingwa wa dunia Ufaransa wameshika nafasi ya kwanza wakifuatiwa na Ubelgiji nafasi ya pili huku Brazil ikiwa ya tatu na Croatia iliyocheza fainali za kombe la dunia na Ufaransa mjini Moscow Urusi Julai mwaka huu iko nafasi ya nne. Uruguay iko nafasi ya tano, England iliyocheza nusu fainali za kombe la dunia 2018 iko ya sita na Ureno ni ya saba huku nafasi ya nane ikishikwa na Uwisi, ikifuatiwa na Hispania nafasi ya tisa ikifungana na Denmark na Argentina ikiwa kwenye nafasi ya 11.