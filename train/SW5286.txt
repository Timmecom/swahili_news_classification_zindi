 TIMU ya soka ya wanawake ya Tanzanite Queens inayoshiriki Ligi Kuu ya Wanawake Tanzania Bara imeeleza kukabiliwa na ukata Tanzanite kutoka jijini Arusha ipo jijini Dodoma kwenye mchezo wa Ligi Kuu dhidi ya Baobab Queens uliochezwa jana katika Uwanja wa Jamhuri.Akizungumza mjini hapa jana, mwenyekiti wa timu hiyo, Abdulmanafi Msoffe, alisema kikosi cha wachezaji 19 na viongozi watano wapo Dodoma wakitokea jijini Mwanza baada ya kucheza dhidi ya TSC Queens na kushinda mabao 3-1 lakini wanakabiliwa na ukata. Tunahitaji kuungwa mkono ili tuweze kufanya vizuri, wana Arusha wasikate tamaa, watufuatilie kwani hali ya kifedha haiko sawa ni suala ambalo limeendelea kuwa mtihani kwa timu hii,  alisema Msoffe.Alisema wanahitaji fedha kwa ajili ya kuwalipa wachezaji jambo ambalo limekuwa ni changamoto kubwa. Alisema timu hiyo itafanya vyema kwani wachezaji waliokuwa katika timu za vijana za taifa za Tanzania na Kenya wanarejea na wamejiunga na timu.Tanzanite ilianza vibaya michuanoya Ligi Kuu ya Wanawake baada ya kufungwa na Yanga Princess, JKT Queens, Kigoma Sisterz, Marsh Queens na ikazinduka kwa kuichapa TSC mabao 3-1.Kwa sasa inashika nafasi ya nane katika ligi hiyo baada ya kujikusanyia pointi tatu sawa na timu za Mlandizi na Panama ila zinatofautiana kwa mabao ya kufungwa na kufunga.Alliance Girls inaongoza ikiwa na pointi 16 ikifuatiwa na Simba Queens yenye pointi 14, JKT Queens pointi 12 sawa na Yanga ila zinatofautana mabao ya kufunga na kufungwa.