 UPANDE wa mashitaka katika kesi ya utakatishaji fedha na kukwepa kulipa kodi inayomkabili aliyekuwa Rais wa Kampuni ya Acacia Tanzania, Deogratias Mwanyika katika Mahakama ya Hakimu Mkazi Kisutu, umeomba muda wa kufanyia kazi vielelezo kuhusu upelelezi wa kesi hiyo.Wakili wa Serikali Mwandamizi, Patrick Mwita alidai mbele ya Hakimu Mfawidhi, Kelvin Mhina kuwa kesi ilikuja kwa ajili ya kutajwa na kwamba upelelezi bado haujakamilika hivyo wako kwenye hatua ya kukamilisha na kuomba tarehe nyingine ya kutajwa.Baada ya kueleza hayo, Wakili wa Utetezi, Alex Mgongolwa alimtaka Wakili Mwita aeleze upelelezi huo umefikia kiwango gani kuliko anavyoieleza mahakama kwamba wanaendelea na upelelezi.Akijibu, Wakili Mwita alidai kuna baadhi ya vielelezo vinafanyiwa kazi hivyo wapewe muda na baada ya hapo wataitaarifu mahakama. Baada ya kusikiliza hoja za pande zote mbili, Hakimu Mhina aliahirisha shauri hilo hadi Desemba 7, mwaka huu kwa ajili ya kutajwa ili kuangalia kama upelelezi utakuwa umekamilika ama la. Mbali na Mwanyika washitakiwa wengine ni Meneja Mahusiano wa Mgodi wa Bulyanhulu, Alex Lugendo, Mkurugenzi Mtendaji wa mgodi wa Pongea, North Mara na Bulyanhulu, Assa Mwaipopo, Kampuni ya Mgodi ya Pangea, North Mara, Exploration na Bulyanhulu.Washitakiwa hao wanakabiliwa na mashitaka 39, yakiwemo ya utakatishaji na kukwepa kodi zaidi ya dola za Marekani milioni 112. Katika kesi hiyo, washitakiwa wanakabiliwa na mashitaka matatu ya kula njama, mashitaka saba ya kughushi , mashitaka 17 ya utakatishaji wa fedha, kuwasilisha nyaraka za uongo kwa Mamlaka ya Mapato Tanzania(TRA), kuongoza uhalifu wa kupangwa shitaka moja, mashitaka nane ya kukwepa kodi na shitaka moja la kutoa rushwa.Washitakiwa wanadaiwa kutenda makosa hayo kati ya Aprili 11, 2008 na Juni 30,2007 katika sehemu tofauti za jiji la Dar es Salaam, Kahama Mkoani Shinyanga, Tarime Mara, Biharamulo Kagera maeneo ambayo yapo katika Jamhuri ya Muungano wa Tanzania.Maeneo mengine ambayo washitakiwa wanadaiwa kutenda makosa hayo ni katika mji wa Johannesburg, Afrika Kusini, Toronto Canada na nchini Uingereza. Washitakiwa Mwanyika na Lugendo wanadaiwa kutoa msaada kwa kusimamia mkakati wa kihalifu kwa nia ya kupata faida. Washitakiwa hao wanadaiwa kutoa tamko la uongo kwa Kamishna wa TRA huko Biharamulo kwa nia ya kukwepa kulipa kodi ya Dola za Marekani 9,309,600 ambayo ilikuwa ni kodi iliyopaswa kulipwa kwa TRA.Washitakiwa Mwanyika na Lugendo wanadaiwa kuwa kati ya Desemba 2009 na Desemba 31, 2018 katika maeneo tofauti ndani na nje ya Tanzania kwa pamoja na wengine ambao hawapo mahakamani, walisaidia mgodi wa North Mara kuhamisha fedha kiasi cha dola za Marekani 374,243,943,45 huku wakijua kuwa fedha hizo ni zao la makosa ya kughushi na kukwepa kodi.Pia washitakiwa wanadaiwa kati ya Novemba 2, 2012 na Novemba 27, 2015 Shinyanga walitoa rushwa ya Sh 718,520,001.76 kwa Hussein Kashindye ambaye ni Mkuu wa upelelezi makosa ya jinai wa Mkoa wa Shinyanga kwa lengo la kumshawishi ili aweze kuachana na uchunguzi wa makosa ya jinai yaliyokuwa yametendwa na Mgodi wa Bulyanhulu.Katika mashitaka ya kughushi washitakiwa hao wakiwa na nia ya ulaghai walighushi mkataba wa mkopo wakitaka kuonyesha kwamba Aprili 30, 2014 Kampuni ya Pangea limited ilikubali kukopa dola za Marekani 90,000,000 ikiwa na riba kutoka benki ya kimataifa ya Barrick huku wakijua siyo kweli.Katika mashitaka ya kutoa nyaraka ya uongo, mshitakiwa Mwanyika anadaiwa Aprili 30, mwaka huu huko Benki Kuu ya Tanzania(BoT) iliyopo wilaya ya Ilala, kwa makusudi aliwasilisha nyaraka ya uongo ya mkopo baina ya kampuni mgodi wa Bulyanhulu na Barrick International bank Corporation kwa madhumuni ya kuonesha kuwa, kati ya Juni 2001 na Desemba 13, 2007 Bulyanhulu walijipatia mkopo usio na faida ya dola za Marekani 416,100,000 kutoka Barrick.