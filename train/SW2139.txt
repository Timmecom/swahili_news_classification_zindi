 Akizungumza jana, Ofisa Mtendaji Mkuu wa TPB, Sabasaba Moshingi alisema mkutano huo utakaofanyika kwa siku mbili kuanzia kesho utashirikisha washiriki 100 kutoka benki 26 wanachama ndani ya Afrika na pia kutoka mabara ya Asia, Ulaya na Marekani.Alisema mkutano huo una lengo kuu na kutafuta ufumbuzi wa changamoto zinazokabili wanachama likiwemo suala zima la kuweza kuwafikia wananchi wengi. Mkutano utaziwezesha nchi wanachama kuweza kukaa pamoja na kujadiliana masuala mbalimbali na kutafuta ufumbuzi wa changamoto zinazokabili taasisi wanachama wa umoja huo,  alisema.Alisema pia mkutano huo itakuwa ni fursa nzuri kwa wanachama wa umoja huo kujadili vipaumbele vyao na utekelezaji wa makubaliano ya mkutano uliopita uliofanyika Ivory Coast na pia kujadili kuhusu namna ambavyo ukuaji wa teknolojia unavyoleta mabadiliko kwenye sekta ya mabenki ya akiba barani Afrika.Akizungumzia umuhimu wa mkutano huo kwa Tanzania, Moshingi alisema mbali na wageni hao zaidi ya 100 kuja Tanzania na kutembelea vivutio vya utalii huko Zanzibar, pia itakuwa ni fursa kwa TPB kuhakikisha inajifunza na kuja na mikakati ya kuwafikia wananchi wengi hadi kufikia asilimia 23 ya nchi zilizo Kusini mwa Jangwa la Sahara.Kwa sasa Tanzania ina asilimia 14 ya Watanzania ambao hupata huduma za kibenki.Muungano wa Mabenki ya Akiba Dunia ulianzishwa mwaka 1925 kwa madhumuni ya kuziwezesha nchi wanachama kupata nafasi ya kubadilishana mawazo, maarifa na utaalamu ili kubuni bidhaa bora kwa ajili ya wateja wao na kukuza ufanisi katika utendaji.