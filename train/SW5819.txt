 Hayo yalisemwa na Makamu wa Pili wa Rais, Balozi Seif Ali Iddi alipozungumza na mwakilishi wa Benki ya Dunia nchini, Bella Bird wakati alipojitambulisha kwake mjini Unguja.Balozi Iddi alisema athari za mabadiliko ya tabia ya nchi kwa upande wa Zanzibar ni kubwa ambapo sekta ya kilimo cha umwagiliaji katika mashamba ya mpunga Pemba, kimeathirika kwa kiwango kikubwa. Alisema hali hiyo imesababisha wakulima wengine kusitisha shughuli za kilimo moja kwa moja. Tunakabiliwa na tatizo kubwa la mabadiliko ya tabia nchi ambayo yameikumba sehemu nyingi za Zanzibar ikiwemo sekta ya kilimo cha mpunga na wakulima kushindwa kufanya kazi zao za kilimo,  alisema Balozi Iddi.Alisema Kilimo bado ni tegemeo kubwa la wananchi wa Unguja na Pemba sambamba na juhudi za Serikali za kukabiliana na tatizo la uhaba wa chakula kwa lengo la kuifanya Serikali kupunguza tatizo la uagiziaji wa chakula nje ya nchi.Awali, Bird anayeiwakilisha benki hiyo pia katika nchi ya Malawi na Somalia, alisema taasisi yake imejizatiti kuhakikisha kwamba Zanzibar inapiga hatua kubwa ya maendeleo na wananchi wake wanaondokana na umasikini.Aliitaja miradi ya kuimarisha Mji Mkongwe wa Zanzibar pamoja na ule wa Manispaa kwamba lengo lake kubwa kuufanya mji kuwa na haiba nzuri na kuweza kuwavutia wawekezaji mbalimbali na sekta ya utalii kuimarika. Miongoni mwa miradi ambayo tumekuwa tukiifadhili Serikali ya Mapinduzi ya Zanzibar ni ule wa kuimarisha Mji Mkongwe pamoja na Manispaa ya Zanzibar ambapo lengo lake kubwa kuhakikisha kwamba sekta ya utalii inaimarika zaidi,  alisema Bird.Aidha alisema Benki ya Dunia miongoni mwa majukumu yake ni kuhakikisha kwamba inasaidia vijana kwa kuwawezesha na kuona wanaondokana na tatizo la ajira kwa kujikita katika miradi.Kwa upande wake, Katibu Mkuu Wizara ya Fedha na Uchumi, Khamis Mussa alisema SMZ ipo makini kuhakikisha kwamba misaada yote inayotolewa na taasisi hiyo inatumiwa vizuri kwa ajili ya kuleta maendeleo na kuimarisha uchumi.