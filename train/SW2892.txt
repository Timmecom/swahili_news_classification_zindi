 WAZIRI wa Habari, Utamaduni, Sanaa na Michezo, Dk Harrison Mwakyembe ameridhishwa na ukarabati wa viwanja vitakavyotumika kwa mashindano ya Kombe la Mataifa Afrika  Afcon  kwa vijana chini ya umri wa miaka 17 inayotarajiwa kuanza kutimua vumbi mwishoni mwa wiki hii.Mwakyembe alielezea kuridhishwa kwake baada ya jana kufanya ziara kwenye viwanja vitakavyotumika kwa michuano hiyo ambavyo ni Uwanja wa Taifa, Azam Complex Chamazi, Uhuru na JMK Park.Tanzania ndio mwenyeji wa michuano hiyo. Aidha aliwapongeza Azam kama mwekezaji wa ndani kwa kufanya uwekezaji wa kimataifa kwa kujenga miundombinu mikubwa ambayo ina uwezo wa kupokea timu mbili kwa wakati mmoja. Alisema, ule muda uliokuwa unasubiriwa na Watanzania sasa umewadia na maandalizi ya miundombinu ya viwanja ukarabati unaelekea ukingoni na kwamba wanataka waandae michuano hiyo kimataifa kuwashawishi Caf kupewa fursa ya kuandaa michuano mingine mikubwa. Nimeridhishwa na maandalizi ya miundombinu ya viwanja ambavyo vitatumika kwa ajili ya michuano ya Afcon kwa vijana kwa mara ya kwanza hapa nchini, niseme tu nimepitia viwanja vyote Taifa, Uhuru na JMK, lakini kwa Uwanja wa Azam wamefanya kweli, kwa kweli wanastahili pongezi kubwa kwa uwekezaji walioufanya,  alisema Mwakyembe.Katika ukaguzi wa viwanja hivyo, Mwakyembe aliongozana na ujumbe kutoka Baraza la Michezo la Taifa (BMT) na Rais wa Shirikisho la Soka Tanzania (TFF), Wallace Karia. Kwa upande wa Karia, aliishukuru serikali kupitia kwa waziri huyo wa michezo kwa kupewa timu kubwa waliyoshirikiana nayo kwenye maandalizi hayo hivyo kazi imebaki kwa watanzania kujitokeza kwa wingi kuisapoti timu ya vijana kama walivyofanya kwenye timu ya wakubwa, Taifa Stars.  Naipongeza serikali hasa Waziri Mwakyembe kwa kuwa naye bega kwa bega kuacha shughuli zake kushirikiana nasi kuhakikisha miundombinu inakamilika kwa wakati kwa kweli sikutegemea nawapongeza,  alisema. Alisema timu kutoka mataifa manane zimeshaanza kuwasili kuanzia juzi na kwamba Serengeti Boys walitarajiwa kuwasili jana usiku kutoka Kigali, Rwanda walipokwenda kushiriki michuano maalumu na leo watakwenda Muhimbili kwa vipimo.