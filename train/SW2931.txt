 WAZIRI Mkuu, Kassim Majaliwa ameweka jiwe la msingi mradi wa maji wa Imalabupina/ Ichwankima wilayani Chato, ambao una thamani ya Sh bilioni 8.28 na amewaagiza viongozi wa wilaya hiyo wahakikishe unakamilika kwa wakati.Amesema serikali kupitia kampeni ya Rais John Magufuli ya kumtua mama ndoo kichwani, itahakikisha wananchi katika maeneo yote nchini wanapata huduma ya majisafi na salama karibu na maeneo yao ya makazi.Aliyasema hayo jana alipozungumza na wananchi kwenye kijiji cha Nyamirembe baada ya kukagua na kuweka jiwe la msingi katika mradi huo wa maji, wakati akiwa katika siku ya kwanza ya ziara yake mkoani Geita.Alisema serikali imedhamiria kuhakikisha wananchi wote nchini wakiwemo na wa wilaya ya Chato mkoani Geita wanapata huduma ya majisafi na salama karibu na makazi yao, hivyo aliwataka waendelee kuwa na imani na serikali yao.Aliagiza mradi huo ukamilike kwa wakati kwa kuwa serikali inahitaji kuona wananchi wakinufaika na huduma hiyo. Mradi huo ulianza kujengwa Mei, 2017 na ulitakiwa ukamilike Mei, mwaka huu lakini kutokana na changamoto mbalimbali unatarajiwa kukamilika Februari 2019.Awali, Mkuu wa Wilaya ya Chato, Mtemi Simeon alisema mradi huo unatarajiwa kuhudumia watu takribani 59,609 katika vijiji 11 vilivyopo kwenye kata nne za Nyamirembe, Ichwankima, Kachwamba na Kasenga. Vijiji vitakavyonufaika na mradi huu ni Nyamirembe, Kalebezo, Nyambiti, Busalala, Imalabupina, Ichwankima, Kachwamba, Ipandikilo, Idoselo, Igagula na Mwangaza, Tayari vituo 240 vya kuchotea maji vimeshakamilika na matangi manane kati ya tisa yamekamilika pamoja na mabirika 10 ya kunyweshea mifugo,  alisema.