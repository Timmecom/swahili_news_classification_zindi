 WANANCHI wa jamii ya wafugaji katika mikoa minne ya Kanda ya Kaskazini na Kati, wamekutana jijini Arusha na kutoa tamko la kumpongeza Rais John Magufuli kwa kusitisha kuhamishwa vijiji 366 vilivyopo ndani ya hifadhi.Wamesema uamuzi huo haujawahi kutolewa kabla ya Uhuru na baada ya Uhuru na kusema uamuzi huo umelenga kuwajali wananchi wanyonge hususani wafugaji, waliokuwa wakinyanyasika kwa miaka mingi kote nchini.Rais Magufuli juzi aliwaagiza watendaji wa wizara kadhaa, ikiwemo Maliasili na Utalii kuhakikisha wanakutana na kutafuta njia mbadala ya kutatua changamoto za vijiji hivyo na kutanguliza maslahi ya wananchi hususani wafugaji katika kutatua hilo ili wafugaji hao wasiweze kusumbuliwa tena.Mbunge wa Simanjiro mkoani Manyara, James Ole Millya aliyekuwa mzungumzaji katika mkutano na waandishi, alisema Rais Magufuli amewapinga mabeberu wachache wenye uroho wa kujinufaisha kwa kutumia baadhi ya viongozi wa serikali kwa mwamvuli wa uharibifu wa mazingira, unaofanywa na wafugaji, kitu ambacho sio kweli.Millya alisema mashirika yasiyokuwa ya kiserikali, mashirika ya ndani na nje ya nchi yanayotetea wafugaji na wafugaji wenyewe, pamoja wanapaswa kumuunga mkono Rais katika harakati zake za kutetea wafugaji.Alisema wana deni kubwa la kumlipa yeye binafsi na serikali yake katika uamuzi wake wa kutetea wafugaji wanyonge nchini waliokuwa wakitaabika kama wakimbizi katika nchi yao. Kweli Rais Magufuli amedhihilisha kuwa ni Rais mtetezi wa wanyonge wote kote nchini na wafugaji wamepokea kwa dhati uamuzi wake na kusema kuwa wako katika kutii amri iliyotolewa bila ya bugudha,  alisema Millya.Mkurugenzi wa shirika lisilo la kiserikali la Pingo s Furmu, Edward Porokwa alisema wafugaji wamejiandaa kufanya maandamano makubwa ya amani mkoani Arusha keshokutwa, kuonesha kwa vitendo kuunga mkono jitihada za Rais katika kutetea wanyonge.Alisema yatashirikisha mikoa minne ya Arusha, Kilimanjaro, Manyara na Singida.Porokwa alisema wamekutana kwa dhati kwa lengo la kumpongeza Rais kwa kuyatambua vyema matatizo na manyanyaso makubwa, ambayo wafugaji wamekuwa wakiyapata katika maeneo mbalimbali nchini yanayopakana na maeneo ya hifadhi bila ya sababu za msingi.Alisema wafugaji wamekuwa wakilalamika kufanyiwa unyama, lakini hawakusikilizwa kwa miaka mingi, lakini juzi Rais amehitimisha kilio chao bila ya kujali maslahi ya wachache.Alisema kitendo cha kupinga wafugaji kutoondolewa katika maeneo ya uhifadhi, kimepokelewa kwa moyo mweupe na wafugaji wote kote nchini.Diwani wa Kata ya Loibosilet wilayani Simanjiro, Ezekiel Lesenga alisema wafugaji katika kata yake na wilaya kwa ujumla, walikesha wakila nyama usiku kucha kwa uamuzi ulitolewa juzi na Rais Magufuli.Lesenga alisema wafugaji walikuwa wakihangaika kila mara na kushindwa kulisha mifugo yao kwa kudharaulika na serikali zote zilizopita, lakini Serikali ya Awamu ya Tano imewajali na kuwatetea hivyo inastahili pongezi za dhati katika uamuzi wake huo wa kihistoria. Rais Magufuli ni kiongozi shupavu mwenye kuangalia maslahi ya wanyonge na kupinga maamuzi ya wachache wenye uroho wa fedha kwa vibaraka wao,  alisema Diwani Lesenga.Mfugaji kutoka wilayani Kiteto, Sarah Alakara aliwataka wafugaji kwa sasa kuheshimu agizo la Rais na kamwe wasivamie hifadhi, bali waendelee kubaki katika maeneo yao ili watendaji walioamrishwa kuifanya kazi hiyo wafanye kwa uharaka bila ya kuingiliwa.Alakara alisema uamuzi ulitolewa na Rais, unapaswa kupongezwa pamoja na kushiriki maandamano ya amani yatakayofanyika keshokutwa ili kuutangazia umma kuwa wafugaji walikuwa wakiteseka bila ya sababu za msingi.Wakili na Mwanasheria wa jamii hiyo ya wafugaji, Edward Lekaita, mwalimu mstaafu William Sikirari, Edward Leure na George Bajuta, walisema wafugaji ni jamii yenye kuheshimu uamuzi wa Serikali na walikuwa wakivumilia miaka mingi unyanyasaji uliokuwa ukifanywa na baadhi ya viongozi wa serikali juu ya wafugaji, lakini sasa unyanyasaji huo umefika kikomo.