 Kanisa Katoliki Jimbo Kuu la Tabora linaunga mkono juhudi za uongozi wa mkoa huo kushirikiana na Kampuni ya Magazeti ya Serikali (TSN) kuandaa Jukwaa la Fursa za Biashara.Askofu Mkuu wa Kanisa hilo, Paul Ruzoka amesema mjini Tabora kuwa, jukwaa hilo ni fursa muhimu kwa mkoa huo kuwasaidia wananchi kupata mabadiliko chanya katika maisha yao ikiwa ni pamoja na kupata lishe bora, elimu bora na makazi bora.Askofu Ruzoka ameyasema hayo wakati wa mkutano wa wadau wa Jukwaa la Fursa za Biashara Tabora ikiwa ni sehemu ya maandalizi ya jukwaa hilo litakalofanyika kuanzia Novemba 21 hadi 23 kwenye ukumbi wa Mtemi Isike Mwanakiyungi.Kwa mujibu wa kiongozi huyo wa kanisa, kufanikiwa kwa mwanadamu hakutegemei kudra za Mungu tu bali pia kuzitumia fursa alizotoa kwa wanadamu. Mmetualika kutuelimisha, nini namna gani tunavyoweza kubadili maisha yetu, tufanye nini na mmetueleza kinagaubaga kabisa mipango na plan hiyo mliyonayo katika mkoa wetu kupitia wilaya zetu mbalimbali, sisi tunaunga mkono juhudi hizi  amesema Askofu Ruzoka.Ameomba baada ya jukwaa hilo kuwe na ufuatiliaji kuhakikisha jambo hilo kubwa na mipango iliyopo na vinakuwa na manufaa kwa wananchi na mkoa huo kwa ujumla. Tusije baadaye tukaambiwa na watazamaji kwamba wale watu walifanya kitu kikubwa sana, mipango mizuri lakini ilikuwa ni kuwaita hao wawekezaji mia nne au mia tatu hamsini kuwaonyesha mji wa Tabora unavyoendelea lakini mbona baada ya pale hakuna kinachoendelea  Kwa hiyo kuhakikisha kabisa kwamba tunajiweka sawa kutekeleza yale maazimio ambayo yatatokana na hilo jukwaa ambalo tunalisubiri kwa hamu sana  amesema Askofu Ruzoka.Jukwaa la Fursa za Biashara Tabora ni la nane tangu TSN ilipoanza kuyaandaa Februari mwaka jana mkoani Simiyu.Majukwaa mengine yamefanyika Mwanza, Tanga, Shinyanga, Zanzibar, Arusha na Geita.Jukwaa la Tabora linatarajiwa kuhudhuriwa na zaidi ya wajumbe 400.Waziri Mkuu, Kassim Majaliwa anatarajiwa kulifungua Novemba 22