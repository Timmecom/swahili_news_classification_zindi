 MKUU wa Mkoa wa Mara, Adam Malima ametoa siku tatu kwa viongozi wa Wilaya ya Tarime kubaini zilipo fedha za huduma zilizotolewa na Mgodi wa Acacia North Mara kwa miaka mitatu kiasi cha Sh bilioni 9.5.Malima alitoa agizo hilo kwa Mkuu wa Wilaya hiyo, Charles Kabeho, maofisa wa Taasisi ya Kuzuia na Kupambana na Rushwa (Takukuru) na Kamati ya Ulinzi na Usalama kwenda kuchunguza miradi iliyotekelezwa na Halmashauri ya Tarime Vijijini.Inadaiwa kuwa baadhi ya watumishi na madiwani wa halmashauri hiyo na viongozi wa serikali wamehusika katika kuhujumu fedha hizo hivyo hatua zaidi za kisheria zichukuliwe dhidi ya wahusika.Malima amesema hayo katika kikao cha kumtambulisha Mkuu wa Wilaya ya Tarime, Kabeho kwenye Ukumbi wa Halmashauri ya Wilaya Tarime na kuhudhuriwa na mamia ya wakazi wa wilaya hiyo na watumishi wa halmashauri za Tarime Mjini na Tarime Vijijini, madiwani wote wa halmashauri hizo wakiongozwa na wenyeviti wao, Moses Yomami (Tarime Vijijini), Khamis Nyanswi (Tarime Mjini).Pia walikuwapo wakurugenzi watendaji wa halmashauri hizo, Kamati za Ulinzi na Usalama Mkoa na Wilaya, Kamanda wa Polisi Tarime/Rorya, Henry Mwaibambe, Mwenyekiti wa CCM Mkoa wa Mara, Samwel Kiboye  Namba Tatu  na viongozi wa vyama vya siasa na viongozi wa dini.Malima alionesha kuwapo kwa vitendo vya hujuma katika halmashauri hiyo ya Tarime Vijijini katika kipindi cha miaka mitatu iliyopita ambako halmashauri zote mbili zinaongozwa na Chadema.Alisema katika shughuli za maendeleo hakuna itikadi za vyama, na kwamba Halmashauri ya Tarime Vijijini katika kipindi cha miaka mitatu iliyopita wamepokea Sh bilioni 9.5, akizitaja kuwa ni Agosti 10, 2015 walipokea Sh bilioni 1.1, Januari 18, 2016 (Sh 1.6), Julai 29, 2017 (Sh bilioni 1.334), Februari 7, 2017 (Sh bilioni 1.770), Julai 27, 2017 (Sh bilioni 1.477), Julai 18, 2018 (Sh bilioni 1.253) na Septemba 8, 2018 (Sh bilioni 1.435).Alisema mwezi uliopita walitaka kupewa tena Sh bilioni 1.5, lakini amezizuia kwanza hadi fedha hizo za awali Sh bilioni 9.5 za huduma zilitolewa na Mgodi wa Acacia North Mara, kwa ajili ya miradi ya mandeleo, kujulikana matumizi yake kwani kuna harufu ya ufisadi katika fedha hizo.Mwenyekiti wa CCM Mkoa, Kiboye alimpongeza Rais Magufuli kwa kusikia kilio cha watu wa Tarime na kumteua Kabeho kuwa Mkuu wa Wilaya ya Tarime na kuahidi chama hicho kitampa ushirikiano kwa maendeleo ya wana-Tarime na kuwaonya wahujumu halmashauri kwamba dawa yao inachemka na mwisho wao umefika.