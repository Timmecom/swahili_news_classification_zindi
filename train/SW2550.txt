 KOCHA wa Simba, Patrick Aussems amesema mipango yake ni kutumia vema uwanja wa nyumbani ili kuhakikisha wanashinda mchezo mmoja uliobaki dhidi ya AS Vita Club ya Jamhuri ya Kidemokrasia ya Congo.Simba baada ya juzi kuifunga Al Alhly kwa bao 1-0, imebakisha mechi mbili, moja ugenini dhidi ya AS Saoura ya Algeria na ile dhidi ya AS Vita kwenye Uwanja wa Taifa, Dar es Salaam.Aussems aliyasema hayo juzi baada ya kikosi cha timu hiyo kuibuka na ushindi huo katika moja ya mechi za hatua ya makundi ya Ligi ya Mabingwa wa Afrika.Akizungumza baada ya kukamilika kwa mchezo huo, Aussems alisema wapinzani wao hao ni miongoni mwa timu bora barani Afrika, hivyo mwanzoni mwa kipindi cha kwanza safu yake ya ulinzi ilicheza mchezo huo kwa presha kubwa kuhakikisha wanawadhibiti Al Alhly wasilete madhara kwenye lango lao.  Al Alhly ni timu kubwa walitufunga kwao kwa mabao mengi, lakini na sisi kwa upande wetu tumeshinda na kikubwa ni pointi tatu kwanza na vingine vinafuata," alisema kocha huyo Mbelgiji.Kwa ushindi huo wekundu wa Msimbazi wamerejesha matumaini ya kufuzu kwa hatua ya robo fainali katika msimamo wa Kundi D baada ya kufikisha pointi sita wakishika nafasi ya pili nyuma ya wawakilishi hao wa Misri, ambao wanaoongoza wakiwa na pointi saba.AS Vita wanashika mkia kwenye kundi hilo kwa pointi nne baada ya juzi kukubali kichapo cha bao 1-0 kutoka kwa JS Saoura ya Algeria wanaoshika nafasi ya tatu wakiwa na pointi tano.Hadi sasa kundi hilo linaonekana kuwa gumu kwa pande zote kutokana na kila mmoja wao kutumia vema uwanja wake wa nyumbani na kuwa na nafasi ya kufuzu kwa robo fainali.Katika mchezo huo, bao pekee na la ushind kwa Simba lilipachikwa kimiani na nyota wa kikosi hicho, Meddie Kagere kuifanya timu hiyo kufufua matumaini ya kusonga mbele kwa hatua inayofuata. Kagere alisema baada ya mchezo huo kuwa anamshukuru Mungu kwa kufunga bao hilo pekee katika mchezo huo ambalo limeipatia Simba ushindi. Nashukuru kwa kuifungia timu yangu bao la ushindi pekee na pia nawapongeza wachezaji wenzangu kwa kujituma kwa dakika zote na mwisho wasiku tumetoka na pointi tatu muhimu na kuwapa furaha mashabiki wetu waliokuja kwa wingi uwanjani kutusapoti,   amesema Kagere.