 MAHAKAMA ya Watoto ya Kisutu jijini Dar es Salaam ilipokea jumla ya mashauri 118 ya jinai na makosa 295 ya madai mwaka jana yalipokelewa na kufanyiwa kazi. Pia kulikwepo na matukio ya kesi za watoto, wengi wao wakiwa ni wale ambao wamekinzana na sheria na pili ni wale ambao sheria inawakuta na makosa.Hayo yalibainishwa na Hakimu Mkazi Mwandamizi Mfawidhi wa Mahakama ya Kisutu, Agness Mchome wakati akitoa maelezo kwa Katibu Mkuu wa Wizara ya Afya, Maendelo ya Jamii, Jinsia, Wazee na Watoto (Idara Kuu Maendeleo ya Jamii), Dk John Jingu alipotembelea katika Mahakama ya Watoto Kisutu jijini Dar es Salaam.Hakimu Mchome aliwataka wazazi kutimiza wajibu wao wa malezi kwa watoto ili kuwaepusha na mashitaka yanayozuilika kwani watoto wanaofikishwa mahakamani ni wale ambao wazazi au walezi wao hawakutimiza wajibu wao wa kutoa malezi stahiki. Kwa upande wake, Katibu Mkuu Dk Jingu alisema ameridhishwa na utendaji kazi wa Mahakama ya Watoto ya Kisutu kwani imekuwa ikifanya kazi nzuri ya kusaidia kurekebisha maadili ya watoto nchini.Dk Jingu alisisitiza wazazi kuzingatia malezi bora na kutoacha watoto kuangalia televisheni na mitandao ya kijamii wakati wote ambao kwa kiasi kikubwa mitandao ya kijamii na video zisizo na maadili zinachangia kuharibu maadili ya watoto nchini. Naye Ofisa Ustawi Mwandamizi kutoka Mahakama ya Watoto ya Kisutu, Asha Mbaruku ameiasa jamii kutosambaza picha za watoto waliofanyiwa vitendo vya ukatili ikiwa ni kwa mujibu wa Kifungu 158 cha Sheria ya Mtoto kinazuia utoaji wa taarifa na kusambaza picha za mtoto aliyeumizwa au kufa.Wakati huo huo, Katibu Mkuu Dk Jingu alitembelea Kituo cha Kutoa Huduma cha Mkono kwa Mkono kilichopo katika Hospitali ya Amana jijini Dar es Salaam na kuridhishwa na huduma inayotolewa kituoni hapo. Aliongeza kuwa vitendo vya ukatili vimekuwa vikishamiri nchini kwa kipindi cha hivi karibuni hivyo uwepo wa vituo vya kutoa Huduma ya Mkono kwa Mkono nchini utasaidia kuwapatia huduma waathirika wa vitendo vya ukatili.Aliongeza kuwa ukatili unaofanyika kwenye familia ni unasikitisha hivyo kituo cha huduma ya mkono kwa mkono kitasaidia kutoa mchango katika kunusuru waathirika wa ukatili na amewasisitiza wazazi kutimiza wajibu wao wa malezi kwa watoto na na kuhamasisha jamii kuachana na tabia potofu ya mmomonyoko wa maadili.