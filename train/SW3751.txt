 MSEMAJI Mkuu wa Serikali, Dk Abbas Hassan amewataka wanahabari kutekeleza wajibu wao ipasavyo huku wakisaidia kuangalia changamoto zilizopo katika sekta za serikali na kuziibua.Aidha, ameagiza asasi zote za serikali kuendelea kutoa mafunzo kwa wanahabari ili kuongeza maarifa na ujuzi, lakini pia wakiwezesha jamii kujua huduma wanazozitoa.Amesema hayo mjini Bagamoyo mkoani Pwani mbele ya waandishi wa habari walioshiriki katika kikao kazi kilichoandaliwa na Mamlaka ya Udhibiti wa Chakula na Dawa (TFDA) kwa lengo la kuelimisha kuhusu usalama wa chakula.Akizungumza kuhusu umuhimu wa vyombo vya habari katika suala la usalama wa chakula, alisema ni wajibu wa wanahabari kutangaza usalama wa chakula na mawanda yake kwa ujumla, ili kuisaidia jamii kufahamu madhara yatokanayo na chakula kisicho salama.Kuhusu wajibu wa wanahabari, alisema pamoja na kazi nzuri ambazo wamekuwa wakifanya ikiwa ni pamoja na kujulisha na mafanikio ya maendeleo yaliyofikiwa, lakini pia wamechangia kuimarika kwa amani, utulivu na mshikamano nchini.Alisema wanahabari wana wajibu kisheria kwa kuwa ni taaluma kamili hivyo kuzingatia nadharia ya sasa ya kutimiza wajibu wao ikiwemo kukosoa jamii ili iwe katika mstari stahiki. Kukosoa sio kutukana lakini ni kueleza kwa kina hali ilivyo,   alisema huku aliwahimiza wanahabari kusaidia kuangalia changamoto zilizopo katika sekta mbalimbali.Alisema wajibu mwingine kwa wanahabari ni kutizama jamii kwa mapana yake huku wakitambua kuwa makosa sio kwa upande wa serikali peke yake, lakini wachangie kwa kina.Kadhalika amesema wanahabari wanatakiwa kutoa nafasi ya kupokea mrejesho kutoka kwa wananchi juu ya huduma mbalimbali wazipatazo zikiwemo za serikali na wengineo.Alisema ni muhimu kuwa na jukwaa la kuwasaidia wananchi kupaza sauti zao, kuwa wabia wa maendeleo ya nchi, kutojiona kama wako nje ya jamii bali kujijumuisha katika jamii.Kuhusu usalama wa chakula nchini, Meneja Usajili wa Chakula kutoka TFDA, Moses Mbambe alisema vyakula haviruhusiwi kuingia sokoni kama muhusika hajasajiliwa na mamlaka hiyo.Alisema dhana ya chakula salama huwezesha biashara, kukuza utalii lakini pia muhimu kwa maendeleo ya nchi na duniani kwa ujumla.Alisema ukuaji wa kasi wa biashara na utandawazi, unasababisha mnyororo mzima wa mfumo wa udhibiti kuimarishwa mara kwa mara lengo kubwa likiwa ni kuhakikisha usalama wa chakula.