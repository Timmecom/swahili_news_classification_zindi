 MAOFISA wa Afya nchini Jamhuri ya Demokrasia ya Congo (DRC) wamethibitisha kuwa mtoto wa kike mwenye umri wa siku sita, aliyethibitika kupata maambukizi ya ugonjwa wa ebola, amepona ugonjwa huo.Mama yake na mtoto huyo, Benedicte ambaye madaktari wamembatiza  mtoto wa miujiza  alikuwa ameambukizwa ugonjwa wa ebola na alifariki wakati anajifungua. Benedicte alianza kuonesha dalili siku chache baada ya kuzaliwa na madaktari walikuwa na wiki tano tu kumtibia na kuhakikisha anakuwa hai.Baba na shangazi yake walimpeleka nyumbani siku ya Jumatano wiki iliyopita. Ebola ni ugonjwa hatari unaosababisha kifo kwa haraka na huambatana na homa kali, kutapika, kuharisha, na kutoka damu nje na ndani.Nusu ya wanaoambukizwa hufariki, lakini watoto ni ngumu sana kupona. Tangu ugonjwa huo ulipolipuka tena nchini DRC, sasa hivi kuna taarifa za kesi 27 za ugonjwa huo kwa watoto ambao walikuwa hawajafikisha mwaka mmoja na 21 walifariki. Taarifa kama za kupona kwa Benedicte ni adimu sana. Benedicte alizaliwa Oktoba 31, mwaka huu, na alikuwa akitibiwa katika kituo cha ebola huko Beni, mji ulioathirika sana na mlipuko wa ugonjwa huo DRC. Mtoto huyo, ndiye mgonjwa mdogo zaidi ambaye madaktari na watu wanaojitolea wamemhudumia.Mtoto huyo wa kike sasa anajulikana kama  muujiza wa Beni . Ebola ni ugonjwa unaosambaa haraka na husababisha vifo vya asilimia 50 ya waathirika. Dalili za awali ni homa ya ghafla, uchovu kupita kiasi, maumivu ya mishipa na koo. Dalili za hatari ni kutapika, kuharisha, na kwa kesi zingine ni kutoka damu ndani na nje ya mwili. Ugonjwa huo, huwapata binadamu wanapogusana na wanyama walioathirika wakiwemo sokwe mtu, popo na paa.