 RAIS wa Shirikisho la Riadha Tanzania (RT), Anthony Mtaka ameahidi kutoa Sh 500,000/- kwa kila mwanariadha atakayefikia viwango vya kushiriki Michezo ya Olimpiki itakayofanyika Tokyo, Japan 2020.Mtaka aliyasema hayo Dar es Salaam wakati akiwaaga wanariadha wanane wa Tanzania watakaoshiriki mbio za kimataifa za Nagai Marathon zitakazofanyika Oktoba 21, ambazo zinatambuliwa na Shirikisho la Kimataifa la Vyama vya Riadha (IAAF).Amesema, yuko tayari kutoa kiasi cha Sh milioni 4 endapo wanariadha hao wote wanane watafuzu kwa ajili ya Michezo ya Olimpiki 2020, ambapo viwango hivyo pia vitawawezesha kushiriki mashindano mbalimbali kuanzia mwakani.Amesema ni vizuri endapo wanariadha hao watafuzu mapema kwa ajili ya Michezo ya Olimpiki kwani watakuwa na muda mwingi wa kufanya maandalizi ya kushiriki michezo hiyo.Pia alisema watakuwa pia wamefuzu kwa mashindano yote makubwa ya mwakani, hivyo aliwataka kwenda Nagai kupambana iwezekanavyo ili kufuzu kwa michezo hiyo mikubwa na kupata fedha hizi.Alisema moja ya jukumu la RT mwakani kuwa na idadi kubwa ya kushiriki katika mashindano mbalimbali ya kimataifa na imeahidi kuandaa wanariadha wazuri , walioandaliwa vizuri, ambao pia watafanya vizuri kwa ajili ya mashindano.Aliwaambia kuwa watumie vizuri mchezo huo kwani utawawezesha kupata fedha nyingi, ajira na hata vyeo kwa wale walioajiriwa tayari.Alisema kwa wale walio majeshini endapo watakuwa wakifanya vizuri katika mashindano mbalimbali, watapanda vyeo haraka na kuwapita hata wale walioingia jeshini kwa ajili ya visomo vyao.Alisema matarajio ya RT ni kuona vijana hao nane wanaokwenda Nagai, wanafuzu kwa ajili ya michezo hiyo ya Olimpiki na kuahidi kuwaweka kambini mapema kwa ajili ya maandalizi ya mashindano mbalimbali.Balozi wa Hiyari wa Shirika la Misaada ya Kimaendeleo la Japan (Jica), Juma Ikangaa aliwataka wanariadha hao kutotoa visingizio endapo watafanya vibaya katika mbio hizo na zingine.Mkuu wa msafara wa timu hiyo iliyoondoka nchini jana kwenda Nagai, Mohamed Kiganja alisema kuwa timu hiyo itafanya vizuri katika mbio hizo na kuwataka Watanzania kutokuwa na wasiwasi wowote.Wanariadha hao wakiwa Nagai, Japan watashiriki katika mbio za kilometa 21 na 42, yaani nusu marathon pamoja na zile za full marathon.Wanariadha waliomo katika timu hiyo ni pamoja na Sylivia Masatu, Amina Mohamed, Marco Joseph, Fabian Sulle, Angelina John, Rozalia Fabian, Nilbaldo Peter na Neema Gadiye.Mbali na Kiganja, viongozi wengine katika msafara huo ni pamoja na katibu msaidizi wa RT, Ombeni Zavalla, Lucy Henry wa Jica, Kassim Saleh, Benson Chacha wa BMT na Ikangaa.