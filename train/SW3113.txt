 KOCHA wa mabingwa watetezi wa taji la Ligi Kuu ya Tanzania Bara, Simba, Patrick Aussems amesema ushindi walioupata juzi dhidi ya Stand United ya Shinyanga umezidisha matumaini yake ya kuiona timu hiyo ikitetea kwa mara ya pili taji hilo.Ushindi huo wa mabao 3-0 dhidi ya Stand United umepandisha Simba hadi nafasi ya pili kwenye msimamo wa ligi ikifikisha pointi 17, huku ikiwa imeshuka dimbani mara nane, mchezo mmoja nyuma ya vinara Azam FC na idadi kama hiyo kwa Yanga iliyopo katika nafasi ya pili.Akizungumza na gazeti hili Aussems, alisema mchezo huo haukuwa rahisi na waliingia kwa lengo la kupata mabao ya mapema ili kupunguza makali ya wapinzani wao na amefurahi kuona wachezaji wake walizingatia vyema maelekezo aliyowapa na kujikuta wanakwenda mapumziko wakiwa mbele kwa mabao mawili. Vijana wangu walijitahidi kucheza kwa kufuata maelekezo niliyowapa, jambo ambalo lilitusaidia kupata uhakika wa ushindi kitu kizuri ni kwamba matokeo haya yametufariji sisi wenyewe pamoja na kila mwana Simba kutokana na hali iliyokuwepo, huko nyuma ya kutekwa kwa mwekezaji wetu Mohamed Dewji MO,  alisema Aussems.Kocha huyo raia wa Ubelgiji alisema pamoja na kuwakosa wachezaji wake muhimu wa kikosi cha kwanza kutokana na matatizo mbalimbali, lakini hana hofu yoyote kwa sababu anamwamini kila mchezaji aliyepo kwenye kikosi chake ndiyo maana juzi pamoja na kuwaanzisha kikosi cha kwanza wachezaji watatu wapya, lakini bado waliweza kucheza kwa kiwango chao kilekile cha siku zote.Wachezaji ambao walikosekana kwenye mchezo huo na mingine miwili ijayo ni Erasto Nyoni, John Bocco, Jonas Mkude (majeruhi) na James Kotei, ambao wanatumikia adhabu ya kufungiwa mechi tatu waliyopewa na TFF, kwa kufanya makosa kwenye mechi zilizopita ikiwemo ile ya Septemba 30 dhidi ya watani zao Yanga. Najivunia kuwa na kikosi kipana ambacho kina uwezo wa kucheza mfumo wowote na timu yoyote na kingine nina imani na kila mchezaji aliyepo Simba, hivyo hata kama tunapata majeruhi au adhabu kama hizi hatuwezi kutetereka,  alisema Aussems.Kwa upande wake kocha wa Stand United, Niyongabo Amas, alisema kipigo hicho kilitokana na makosa yaliyofanywa na wachezaji wake hasa wa safu ya ulinzi ambayo yamewanufaisha wapinzani wao kupata ushindi huo.Alisema waliingia uwanjani kutafuta ushindi, lakini makosa waliyofanya yaliwagharimu na kuwapa nafasi wenyeji wao Simba kufunga mabao hayo yaliyowafanya washindwe kufikia malengo yao. Tulijipanga kupata ushindi lakini imekuwa kinyume kwa sababu tulifanya makosa na kuwaruhusu washambuliaji wa Simba kutuadhibu, lakini kilichochangia ni kuwakosa baadhi ya wachezaji wetu watano ambao wana matatizo mbalimbali ikiwemo majeruhi ingawa hicho hakiwezi kuwa kisingizio, kikubwa zaidi ni kujipanga kwa mchezo unaokuja dhidi ya Mtibwa Sugar nyumbani,  alisema Niyongabo. Kipigo hicho kimeifanya Stand United kubaki kwenye nafasi ya 11 kwenye msimamo wa Ligi Kuu Tanzania Bara.