 SERIKALI ya Misri imeihakikishia Serikali ya Tanzania kwamba ujenzi wa Mradi wa Kufua Umeme wa Maji katika Maporomoko ya Mto Rufiji, utakamilishwa kwa wakati. Mradi huo wa kufua megawati 2,115, unatekelezwa kwa ubia kati ya Kampuni za JV The Arab Contracts na Elsewedy Electric, zote za nchini Misri.Naibu Waziri wa Nyumba na Maendeleo ya Miji wa Misri, Mahmoud Nassar aliyasema hayo jana, alipotembelea eneo la mradi katika Pori la Akiba la Selous mpakani mwa mikoa ya Pwani na Morogoro. Nassar alisema serikali ya Misri, inautizama ujenzi wa mradi huo kwa karibu na ni imani yao utakamilishwa kwa wakati.  Serikali ya Misri inaufuatilia kwa karibu sana mradi huu unaotekelezwa na kampuni za Misri. Tunaamini kuwa utakamilishwa kwa wakati,  alisema Naibu Waziri Nassar ambaye alikuwa nchini kwa ziara ya siku tatu, inayokamilika leo.Alisema mradi huo ni kielelezo cha ushirikiano wa muda mrefu kati ya Tanzania na Misri, ndio maana nchi yao inajivunia kuutekeleza na itaukamilisha katika viwango vya juu. Naibu Waziri huyo alisema ameona maendeleo makubwa ya mradi, tangu ujenzi ulipoanza mwezi uliopita, hivyo anaamini kasi hiyo itaendelea siku hadi siku. Alisema atawasilisha maendeleo ya mradi huo kwa Rais Abdelfattah Al Sisi wa Misri. Ziara yangu hii haitakuwa ya kwanza. Leo nimeona mwenyewe ujenzi unavyoendelea, naamini zitakuwapo ziara zaidi za mawaziri na Ofisi ya Rais kutembelea mradi huu,  alisema. Alisema Misri inajivunia heshima kubwa, kutekeleza mradi huo mkubwa kwa maendeleo na uchumi wa Tanzania. Kwa upande wake, Balozi wa Misri nchini, Mohamed Abulwafa alisema wanapata ushirikiano mkubwa kutoka kwa Serikali ya Tanzania, Wizara ya Nishati na Shirika la Umeme Tanzania (Tanesco) katika kutekeleza mradi huo.Balozi Abulwafa alisema wanaufuatilia kwa karibu mradi huo kwa sababu Rais John Magufuli na Rais Al Sisi wameweka nguvu zao kuhakikisha unatekelezwa kikamilifu. Akimwakilisha Waziri wa Nishati, Dk Medard Kalemani, Kaimu Kamishna wa Umeme na Nishati Jadidifu wizarani, Innocent Luoga aliishukuru Serikali ya Misri kwa kutekeleza mradi huo.Luoga alisema tayari wakandarasi wamepiga hatua kubwa ikiwamo kujenga barabara, kujenga madaraja, kupasua mwamba ili kuruhusu maji na kujenga miundombinu ya maji, umeme, nyumba za wafanyakazi na kuleta vifaa vya ujenzi. Alisema ni mategemeo ya Serikali ya Tanzania kuwa mradi huo ulioanza rasmi Juni 15, 2019, utakamilishwa ifikapo Juni 2022 kama ulivyo katika mkataba.Alisema mradi huo ambao ni wa kwanza mkubwa kusimamiwa na watalaamu wazawa kutoka Tanesco na Tanroads Consulting Unit (TECU) ni muhimu, kwani utachochea ukuaji wa uchumi. Mkurugenzi Mtendaji wa Tanesco, Dk Tito Mwinuka alisema wamefarijika na ziara hiyo ya Naibu Waziri wa Misri na kuridhishwa na Maendeleo ya mradi.Dk Mwinuka aliahidi kwamba Tanesco itausimamia kikamilifu mradi huo ili ukamilike kwa wakati na utimize ndoto ya Rais Magufuli iliyotokana na mdogo ya Baba wa Taifa, Mwalimu Julius Nyerere. Mradi huo wa Stieglers Gorge, utagharimu Sh trilioni 6.5 na kwa mujibu wa Dk Mwinuka tayari asilimia ya malipo hayo yaani zaidi ya Sh trilioni moja zimeshalipwa.