 MAMLAKA ya Usimamizi wa Bandari Tanzania (TPA) imekamilisha ukusanyaji taarifa za bandari nchini na kubainisha kuwa kuna bandari bubu (zisizo rasmi) 208 katika mwambao wa Bahari ya Hindi.Naibu Waziri wa Ujenzi, Uchukuzi na Mawasiliano, Atashasta Nditiye alitoa takwimu hizo bungeni jana wakati akijibu swali la Mbunge wa Tanga Mjini, Mussa Mbarouk (CUF). Mbunge Mbarouk alitaka kujua ni lini serikali itarasimisha bandari za kienyeji (bubu) kwa kujenga gati pamoja na kituo cha Forodha katika kijiji cha Kigombe (Muheza) na Kipumbwi (Pangani).Nditiye alisema serikali ina taarifa juu ya uwepo wa bandari bubu katika mwambao wa pwani pamoja na changamoto za kiusalama, kiulinzi na kiuchumi zinazoletwa na bandari hizo. Ili kudhibiti matumizi ya bandari hizo, mamlaka zinazohusika zimeelekezwa kushirikiana na kuweka mikakati ya pamoja na kudhibiti matumizi ya bandari hizo. Miongoni mwa mikakati hiyo, ni pamoja na kutambua bandari zenye umuhimu kwa wananchi kiuchumi na kijamii ili kuzirasimisha kwa kuziweka chini ya uangalizi wa vijiji vilivyo kwenye maeneo husika.Alisema bandari ya Kigombe na Kipumbwi wilayani Muheza na Pangani ni miongoni mwa bandari 24 zenye umuhimu kwa wananchi kiuchumi na kijamii na zimeorodheshwa kwa ajili ya kurasimishwa.Alisema hatua inayoendelea hivi sasa kuhusu bandari hizo ni kuzipanga katika madaraja ili kubaini zile ambazo zitachukuliwa na TPA moja kwa moja kwa kuziendesha baada ya kuboresha.Alisema bandari hizo ili ziendelezwe miundombinu yake, ikiwemo kujenga gati pamoja na kuweka kituo cha forodha, zile ambazo zitaendeshwa kwa mkata. Nditiye alisema kazi hii inatarajiwa kukamilika kabla ya kumalizika kwa mwaka wa fedha 2019/20. Baada ya urasimishaji huo, usimamizi wa sheria na udhibiti wa maeneo hayo utafuata.