 TANZANIA Bara imeshika nafasi ya pili katika michuano ya Kombe la Chalenji kwa nchi za ukanda wa Afrika Mashariki na Kati (CECAFA) inayoshirikisha timu za wasichana chini ya umri wa miaka 17.Michuano hiyo iliyoshirikisha timu sita ilifanyika kwenye viwanja vya FUFA Technical Centre, Njeru, Jinja na kumalizika jana. Bara, ilimaliza ya pili katika michuano hiyo iliyochezwa kwa mtindo wa ligi licha ya ushindi wa mabao 10-0 dhidi ya Djibouti katika mechi yake ya mwisho jana.Ushindi huo umeifanya Bara kufikisha pointi 11 na kushika nafasi ya pili nyuma ya vinara Uganda waliotwaa ubingwa kwa kufikisha pointi 13. Mabao ya Tanzania Bara jana yalifungwa na Aisha Masaka alifunga mabao saba katika dakika ya nane, tisa, 16, 27, 28, 30 na 33, Thabea Munga dakika ya tatu, Shamim Salum dakika ya 40 na Lucia Sabasi dakika ya 51.Uganda imekuwa bingwa wa kwanza wa michuano hiyo, ikiifunga Kenya mabao 2-0 katika mechi ya mwisho jana. Kenya iliambulia nafasi ya tatu ikiwa na pointi saba na Burundi iliyoifunga Eritrea mabao 4-0 ilimaliza ya nne.Mabao ya Uganda jana yalifungwa na Fauzia Najjemba dakika ya 31 na Juliet Nalukenge dakika ya 44 wakati Burundi mabao yake yalifungwa na Nzohabonayo dakika ya 63, Ineza Bora dakika ya 71 Ciza Nandine dakika ya 76 na Kalenzo Lydia dakika ya 79.Akizungumza jana, Kocha wa Tanzania Bara, Bakari Shime alisema walijipanga kurudi na ubingwa lakini uchezeshaji mbovu wa waamuzi umewakosesha ubingwa.  Nashukuru leo (jana) tumeshinda lakini lengo letu halikuwa kushika nafasi ya pili, tulijiandaa kutwaa ubingwa lakini waamuzi walichezesha kwa maagizo ya timu fulani ishinde kwa lazima,  alisema Shime.