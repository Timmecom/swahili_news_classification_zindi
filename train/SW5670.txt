  WANAWAKE wadau wa mpira wa kikapu nchini wametakiwa kujitokeza kwa wingi zinapotokea nafasi za mafunzo mbalimbali na sio kusubiri hadi kuchaguliwa.Hayo yalisemwa jana na mkufunzi wa mafunzo ya ufundishaji wa mchezo wa mpira wa kikapu kwa level 1 wa Shirikisho la Kimataifa la Mpira wa Kikapu (FIBA), Samuel Wanjohi kutoka Kenya. Mafunzo hayo yanafanyika eneo la Mkuza, Kibaha mkoani Pwani. Wanjohi alisema kuwa wanawake wasisubiri kupewa kozi hizo ila wanatakiwa wenyewe kuzigombania na kujitokeza kwa wingi katika mafunzo ya ukocha ili kuuendeleza mchezo huo hapa nchini. Awamu ya pili ya mafunzo hayo ilishirikisha washiriki 18 wakati wanawake wakiwa watano wakati katika awamu ya kwanza ya mafunzo hayo ilishirikisha washiriki 15, mwanamke akiwa mmoja tu, wenyewe walimaliza mafunzo yao wiki iliyopita. Pia Samuel aliwataka makocha hao wa mpira wa kikapu kutowabagua watoto wenye ulemavu, huku akiipongeza shule ya msingi Mkuza, ambayo ilikuwa na mchezaji mmoja wa namna hiyo, ambaye alishirikishwa katika mafunzo yote bila ya kubaguliwa. Makamu wa Rais wa Kamati ya Olimpiki Tanzania (TOC), ambayo iliandaa mafunzo hayo, Henry Tandau akifunga mafunzo hayo aliwataka washiriki hao kwenda kufanyia kazi mafunzo hayo badala ya kukalia vyeti vyao tu. Aliwataka washiriki kutokuwa makocha wa vyeti na badala yake waende wakavifanyie kazi huko waendako ili kuuendeleza mchezo huo. Kozi hiyo ilifanyikia katika Uwanja wa Ndani wa Shule za Filbert Bayi Mkuza Kibaha mkoani Pwani, ambapo washiriki walifundishwa mbinu mbalimbali za kufundisha mchezo huo kwa nadharia na vitendo