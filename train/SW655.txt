 UJENZI wa Chumba cha Uangalizi Maalumu kwa Wagonjwa (ICU) Jengo la Wazazi Hospitali ya Taifa ya Muhimbili (MNH), umepunguza vifo vya wajawazito kutoka vifo 125 mwaka 2017/18 hadi vifo 86 mwaka 2018/19.Hayo yalibainishwa na Mkuu wa Idara ya Magonjwa ya Kinamama na Uzazi wa Muhimbili, Vincent Tarimo akizungumzia matokeo chanya ya ICU hiyo jana. Alisema kabla ya ujenzi wa ICU hiyo, wajawazito waliokuwa wakihitaji huduma za ICU iliwalazimu madaktari kuwapeleka kwenye ICU ya hospitalini hapo iliyopo mita 150 kutokea kwenye jengo la kujifungulia.Alisema umbali huo, pia ulichangia ongezeko la vifo vya akinamama hadi kufikia idadi hiyo ya 125, ambapo alibainisha kuwa asilimia kubwa ya waliokufa ni kutokana na kifafa cha mimba. Alisema mjamzito akiwa na kifafa cha mimba, anaweza kupoteza fahamu, hivyo huhitaji mashine za kupumulia haraka zaidi na umbali huo ulikuwa ukiwagharimu maisha wengi wao.Alisema kuwepo kwa ICU hiyo kwenye jengo la kujifungulia, kumewezesha akinamama kupata huduma kama hiyo ya mashine ya kupumulia kwa urahisi zaidi na kuepushwa umauti kwao. Alisema licha ya kupungua kwa vifo hivyo kutoka 125 hadi 86, bado wameweka mkakati wa kuhakikisha kuwa wanaondokana na vifo vya akimama katika hospitali hiyo.Alisema pia wamefanya mageuzi ya huduma kwa wagonjwa ICU kwa kuweka vitanda 10, mashine tano za kusaidia kupumua na ultra sound.  Muhimbili inashukuru mchango wa serikali kuimarisha huduma za afya kwa mama na watoto kwa kuwa inatekeleza Malengo ya Milenia kukabili vifo vya wajawazito nchini  alisema. Shirika la Afya Duniani (WHO) limetoa mwongozo asilimia 10 ya vitanda vyote vya hospitali kuwa vya ICU, ambapo Muhimbili kuna vitanda 1,550 na hivyo asilimia 10 yake ni vitanda 155.Lakini, kwa sasa kuna vitanda vya ICU 78 ambavyo ni sawa na asilimia 50. Tarimo alisema hospitali hiyo ina ICU ya watoto wachanga yenye vitanda 18, ICU ya watoto kuanzia mwezi mmoja ina vitanda 12, ICU ya wagonjwa wa tiba ina vitanda 15, ICU ya wagonjwa wa upasuaji ina vitanda 18, ICU ya wagonjwa wa figo ina vitanda vitano na ICU ya wajawazito yenye vitanda 10.Alisema pia serikali imekarabati wodi za tatu hadi sita za wodi ya Mwaisela na kuweka mfumo wa kupumulia oksijeni na vitanda saba kila wodi, ambavyo ni sawa na vitanda 28 vya kutoa huduma za wagonjwa maalumu. Alisema hatua hiyo imewawezesha wataalamu kuwahudumia kwa urahisi zaidi wagonjwa wa kiharusi, ikilinganishwa na awali wagonjwa hao walipokuwa wakilazwa katika wodi za kawaida.