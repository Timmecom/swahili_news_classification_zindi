 SERIKALI imepeleka kwenye vyombo vya usalama majina ya wanachama wanane wa Klabu ya Yanga wanaodaiwa kufanya vurugu za kuhamasisha wenzao wasishiriki katika uchaguzi.Uchaguzi mdogo wa Yanga kujaza nafasi zilizo wazi unatarajiwa kufanyika Januari 13, mwakani chini ya usimamizi wa Kamati ya Uchaguzi ya Shirikisho la Soka Tanzania (TFF) kwa kushirikiana na viongozi wa klabu hiyo.Akizungumzia wanachama hao jana kwa niaba ya Waziri wa Habari, Utamaduni, Sanaa na Michezo, Dk Harrison Mwakyembe, Mkurugenzi wa Maendeleo ya Michezo, Yusuf Singo alisema wahusika hao watachunguzwa na ikibainika wanahusika na vurugu watachukuliwa hatua za kisheria. Waziri alipokea majina manane ya wanachama wa Yanga jana usiku (juzi) yanayohusika kuhamasisha uchaguzi usifanyike, wanafanya vikao vya siri ili kuwafanya wanachama wasitimize dhamira ya kufanya uchaguzi,  alisema. Alisema wanachama hao ni wale wanaotetea kumtambua aliyekuwa Mwenyekiti wao, Yusuf Manji kuonesha dhahiri wana maslahi mapana wanayapata kupitia jina la kiongozi huyo wa zamani.  Serikali inaendelea kuviagiza vyombo vyake kuhakikisha uchaguzi huo unafanyika kama ulivyopangwa kuziba nafasi.Yanga haiwezi kuwa imara isipokuwa na viongozi imara, hizi sio nyakati za ubabaishaji,  alisema. Singo alisema wanashangaa kwa nini watu hao wanafanya hivyo, wakati Yanga, TFF, Baraza la Michezo la Taifa (BMT) lilikutana katika vikao 15 na wote kuridhia kuwa lazima uchaguzi ufanyike kama ulivyopangwa.Alitaja majina ya wanachama hao kuwa ni Mustapha Mohamed, Edwin Kaisi, Said Bakari, Shaban Mgonja, Kitwana Kondo, Boaz Ikupilika, Bakili Makele na David Sanare.  Vikao vinafanyika kwa siri sehemu mbalimbali vyenye dhamira ya kuhamasisha watu wasiende kwenye uchaguzi, Waziri baada ya kupata majina amechukua hatua ya kupeleka vyombo vya usalama maana yake ni sawa na wahalifu,  alisema.