 MICHUANO ya kombe la Shirikisho la Azam (FA) hatua ya 64 bora inatarajiwa kuendelea mwishoni mwa wiki hii hadi Desemba 24, ambapo timu kadhaa zitashuka dimbani kuchuana vikali.Historia inaonyesha Yanga ilikuwa timu ya kwanza kuchukua kombe hilo msimu wa mwaka 2015/2016. Ililichukua baada ya kuichapa Azam FC mabao 3-1 katika mchezo wa fainali. Lakini kwasababu Yanga walikuwa ndio mabingwa wa Ligi Kuu wakati huo, basi ikawaachia wanalambalamba hao kwenda kuwakilisha michuano ya Afrika Kombe la Shirikisho.Bingwa wa kombe hilo huwakilisha nchi kwenye michuano ya kombe la Shirikisho Afrika. Msimu wa mwaka 2016/2017 mabingwa watetezi wa Ligi Kuu soka Tanzania Bara Simba walichukua kombe hilo.Ni baada ya kuifunga Mbao FC mabao 2-1 katika mchezo wa fainali uliochezwa Dodoma. Bila shaka kwa waliokuwepo kushuhudia mtanange huo hawatasahau namna ilivyokuwa mbinde kwa timu hizo kufungana kwasababu zote zilikuwa katika upinzani mkubwa.Mpira ulichezwa dakika 90 zikatoka sare ya bao 1-1 kisha zikaongezwa tena dakika 30 za nyongeza ndipo ikiwa imebaki kama dakika moja kumalizika kwa mpira Simba ilipata penalti na kufunga bao la ushindi. Msimu wa mwaka 2017/2018 Mtibwa nao wakachukua kombe hilo baada ya kuifunga Singida United mabao 3-2 katika mchezo wa fainali uliochezwa Arusha.Mtibwa kwa kipindi kile ilikuwa katika kiwango bora na kasi ya hali ya juu ikionyesha wazi kuwa ilitaka kuwakilisha nchi kimataifa. Msimu uliopita wanalambalamba wa Chamazi walirudi kwa kasi na kuchukua kombe hilo baada ya kuichapa Lipuli katika mchezo wa fainali bao 1-0 uliochezwa kwenye uwanja wa Ilulu Lindi. Siri iliyopo Kombe hilo limekuwa chungu kwasababu mpaka sasa hakuna aliyechukua mara mbili. Ila bado utawala umeanza na unaendelea kwa timu zile zile zilizozoeleka kuongoza kwenye msimamo wa Ligi Kuu Tanzania Bara.Timu zimekuwa zikipambana na kila mmoja akionyesha uthamani wake bila kujali ni mdogo kuwa anataka kuwakilisha nchi kwenye michuano ya kimataifa. Timu ndogo zinapokutana na wakubwa hutaka kuonyesha hata wao wapo hivyo, hupania mchezo kwa kuonyesha kiwango bora uwanjani kwasababu zinajua ni fursa kwao kuonekana na kujitangaza lakini pia hata wachezaji kujiuza.Lakini ukweli hazina uwezo kihivyo kwamba hata zikishinda zitaweza kuwakilisha nchi kwasababu wachezaji wao bado wengi vijana na hawana uzoefu wa kutosha wa kuwakilisha nchi. Wengi huamini kuwa kuzifunga timu kubwa ni heshima na hupata umaarufu kwa muda mfupi ndio maana wanapokutana nao hucheza soka la kiwango cha juu.Kwa mfano Simba ukiachilia mbali kuchukua ubingwa wa ligi mara mbili mfululizo, haitasahau machungu yaliyopita kwa vipindi viwili tofauti baada ya kuwahi kufungwa na timu za Green Worriers iliyokuwa Daraja la pili na Mashujaa Daraja la kwanza . Kitendo hicho kilizifanya timu nyingine kuwa makini na kujipanga pindi zilipokutana na timu ndogo. Bila shaka kwa kilichotokea huko nyuma kila mpinzani hatoweza kumdharau mwenzake kutokana na umuhimu wake.Kila mmoja atamheshimu mwenzake. Inategemewa michuano hiyo itaendelea kuwa yenye ushindani kama miaka mingine na kupatikana washindi halali na wenye uwezo wa kuwakilisha nchi kimataifa. Kuna timu ambazo zinatamani kuweka rekodi na zimepania. Lakini maandalizi bora kwenye vikosi vyao yataamua kupatikana matokeo mazuri kwa kila hatua na kuwawezesha kusogea mbele.