 Atembelea kiwanda cha trekta Poland WAZIRI Mkuu Mizengo Pinda atatuma wataalamu wa sekta ya kilimo ili waje kufuatilia suala la mahitaji ya trekta ili kuziba pengo la mahitaji yake nchini Tanzania. Alisema lengo la Serikali la kuanzisha sera ya Kilimo Kwanza, lilikuwa ni kuwasaidia wakulima kupata ruzuku ya pembejeo, mbegu bora na dawa za mifugo ili waweze kuongeza uzalishaji.  Kutokana na mkopo wa Serikali ya India, tulipata matrekta 1,846 ambayo hayakuchukua muda kuisha. Sasa hivi tunatafuta wabia wengine wa kutupatia zana za kisasa za kilimo kwa sababu matunda yake mazuri tumeyaona, tunataka kilimo cha Mtanzania,  alisema. Mwishoni mwa wiki, Waziri Mkuu alitembelea Kampuni ya Farmers inayotengeneza vipuri na matrekta ya kulimia na kuvuna yenye ukubwa wa Horse Power 80 na 72, ambayo alielezwa kwamba yanavumilia hali ya udongo mgumu wa Afrika. Akitoa taarifa kwa Waziri Mkuu, Mtendaji Mkuu wa kampuni ya Farmer, Zdzislaw Zikiewicz alisema vifaa vinavyotengenezwa na kampuni hiyo vina waranti ya miaka saba na vinaweza kuhimili udongo wa miamba na mawe wa ardhi ya Tanzania. Kampuni hiyo inatengeneza matrekta, mashine za kuvuna mazao shambani, mashine za kukata nyasi za malisho ya mifugo na vipuri vyake. Alisema bei ya trekta ni wastani wa Euro 22,000 (Sh milioni 46.2) na wako tayari kuleta vifaa hivyo Tanzania kama watapewa oda. Waziri Mkuu alimaliza ziara yake ya siku tatu nchini Poland jana mchana, ambapo asubuhi alikutana na Watanzania waishio Poland na baadaye kufanya vikao na baadhi ya wafanyabiashara wa jiji la Warsaw.