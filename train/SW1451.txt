 WAZIRI Mkuu, Kassim Majaliwa amewaaga watalii 1,000 waliokuja nchini kutoka Israel na kuwataka wakawe mabalozi wazuri wa Tanzania nchini mwao.Mwito huo ulitolewa jana mkoani hapa kwenye Uwanja wa Kimataifa wa Ndege wa Kilimanjaro (KIA) wakati akiaga kundi la kwanza la watalii 274 ambao ni kati ya watalii 1,000 waliowasili nchini Aprili 20 mwaka huu kutembelea maeneo ya vivutio kwenye Ukanda wa Kaskazini.Watalii hao wameondoka kwa nyakati tofauti na kwa makundi tofauti kuanzia juzi usiku hadi jana usiku.Waziri Mkuu aliwaomba watalii hao wapange muda wao na watafute fursa nyingine ya kuja Tanzania kutembelea mbuga nyingine za ukanda wa Kusini pamoja fukwe nzuri za Zanzibar. Tumefarijika sana na ujio wenu na tunaamini mtaenda kutangaza mazuri mliyoyaona kwa wengine. Tunazo mbuga nyingine za Rubondo, Katavi, Ngorongoro, Ruaha, Selous, fukwe nzuri za Zanzibar na mlima Kilimanjaro,  alisema Waziri Majaliwa.Pia amewashukuru mawakala wa utalii nchini na Mkurugenzi wa kampuni Wakala wa Utalii ya Another World kutoka Israel, Carmel Shlomo kwa kuamua kuitangaza Tanzania kama kivutio namba moja cha utalii barani Afrika.Kwa upande wake, Waziri wa Maliasili na Utalii, Dk Hamisi Kigwangalla aliwashukuru watalii hao kwa kuamua kuitembelea Tanzania licha ya kuwa wangeweza kwenda maeneo mengine yaliyo jirani na Israel.Pia alizishukuru kampuni za utalii za Tanzania na Israeli kwa kushirikiana kuleta watalii wengi kiasi hicho. Alizitaja kampuni hizo kuwa ni Excellent Guides, Mauly Tours and Safaris, Matembezi, Leopard Tours and Safaris, African Queen Adventures na TAWISA zote za kutoka Tanzania.Kamuni za kutoka Israeli ni Another World, My Trip, Camel na Kampuni ya Safari. Kwa upande wao, baadhi ya watalii kutoka Israel walisema wamevutiwa na waliyoyaona hapa nchini na wameahidi kurudi tena ili watembelee vivutio vingine zaidi.Naomi Peer Moscovich na mabinti zake, Dana na Lihi walisema wamevutiwa na wingi wa wanyama waliowaona lakini pia wameguswa na ukarimu wa watu waliokutana nao. Tunaondoka na neno moja kubwa nalo ni kwamba hatutaisahau Tanzania (we say Unforgettable Tanzania) na tutarudi tena hivi karibuni,  alisema Dana Peer Moscovich ambaye ni dada yake Lihi.