 ASASI ya kitaifa isiyo ya kiserikali inayolenga kutokomeza Ukimwi kwa watoto Tanzania (AGPAHI), imesema njozi yao ni kuhakikisha hakuna mtoto anayepata Ukimwi, hivyo kuwezesha watoto na familia zao kuishi maisha yaliyojaa matumaini, nuru na upendo.Hayo yamesemwa na Ofisa Mawasiliano wa AGPAHI, Agnes Kabigi alipozungumza katika mahojiano wakati wa maadhimisho ya Siku ya Ukimwi Duniani.Kabigi alisema lengo ni kuhakikisha kuwa hakuna mtoto anayepata Ukimwi, hivyo kuwezesha watoto na familia zao kuishi maisha yenye matumaini, nuru na upendo."Katika kupambana na VVU na Ukimwi, AGPAHI inatoa huduma mbalimbali kuwaepusha watoto na maambukuzi ya VVU kutoka kwa mama zao, kwa watoto walioathiriwa na kuathirika na Ukimwi, AGPAHI inalenga kuifanya Tanzania kuwa sehemu nzuri iliyojaa matumaini na upendo," amesema.Kabigi amesema asasi hiyo inatekeleza miradi mbalimbali katika mikoa ya Mwanza, Mara, Shinyanga na Simiyu.Alisema asasi hiyo inafadhiliwa na watu wa Marekani kupitia Mfuko wa Rais wa Marekani wa Kupambana na Ukimwi (PEPFAR) chini ya Kituo vya Kudhibiti Magonjwa na Kinga cha Marekani (CDC) na wafadhili wengine.Amesema njozi yao ni kusaidia juhudi za serikali za kuboresha huduma za afya, kwa kutoa huduma bora na endelevu za kuzuia maambukizi ya VVU na Ukimwi kwa watoto na familia zilizoathirika na VVU.Alisema katika kufikia ndoto hizo, wamekuwa wakifanya kazi mbalimbali ikiwemo kuongeza ubora wa upatikanaji wa huduma za matunzo na tiba za VVU kwa watoto wachanga, vijana na watu wazima.Pia kuboresha mifumo ya miundo katika kutoa huduma bora, kamilifu na endelevu za tiba na matunzo za VVU na Ukimwi na kusaidia kamati za afya za wilaya na mikoa, kujenga mitandao ya rufaa katika utoaji wa huduma na matunzo.Aidha kufanya utafiti na tathimini kwa ajili ya utetezi na ushawishi wa sera ya afya na kuboresha na kuendeleza ushiriki wa uelewa kuhusu haki za watoto vijana na wanawake katika programu za VVV, Ukimwi na kuhimiza ushiriki wa wanaume.Alisema kwa kushirikiana na serikali ya Tanzania, uongozi wa wilaya za mikoa hadi kufikia Juni mwaka huu, watu 239,170 wanapata huduma za VVU na Ukimwi na kati ya hao wanaume ni 72,296 sawa na asilimia 30 na wanawake ni 153,556 sawa na asilimia 64 na watoto 13,408 sawa na asilimia sita.Pia watu 2,747,369 wamepima na kujua hali zao za maambukizi na kati ya waliopima, wanawake ni 1,540,976 na wanaume ni 1,260,393.Aidha watoto 22,383 waliozaliwa na mama wenye VVU, walizaliwa bila kuwa na maambukizi kutokana na huduma bora za kuzuia maambukizi ya VVU kutoka kwa mama kwenda kwa mtoto.Pia wanawake 54,248 wamefanyiwa uchunguzi wa saratani ya mlango wa kizazi, ambapo 2,910 waligunduliwa kuwa na dalili za awali za saratani ya mlango wa kizazi na walipata matibabu, wanawake 25,289 sawa na asilimia 47 Kati ya waliochunguzwa wanaishi na VVU.Aidha, alisema wako kwenye mpango wa kuanzisha mafunzo ya ujasiriamali ili walengwa wa mpango huo, waweze kujiongezea kipato.Muelimishaji-rika wa asasi hiyo, Agnes William alisema wananchi wengi waliotembelea banda lao, walikuwa wakitaka kufahamu shughuli wanazofanya na sehemu zipi na wengine walipenda kukua elimu rika.