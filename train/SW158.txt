 WAGONJWA 400 wa mabusha na matende wamefanyiwa upasuaji wa ugonjwa huo katika Wilaya za Kinondoni, Ilala na Temeke tangu kuanzishwa kwa kampeni hiyo, hatua iliyotokana na elimu mbalimbali inayoendelea kutolewa kwa wananchi.Hayo yalibainishwa na Mganga Mkuu wa Mkoa wa Dar es Salaam jana, Dk Grace Maghembe wakati wa semina iliyoendana na uzinduzi rasmi wa kampeni ya utoaji dawa za kingatiba za magonjwa ya mabusha na matende inayotarajiwa kuanza leo katika wilaya zote za Mkoa wa Dar es Salaam.Katika uzinduzi huo ambao mgeni rasmi alikuwa Mkuu wa Mkoa wa Dar es Salaam, Paul Makonda, Dk Maghembe alisema wagonjwa hao wamepatikana tangu kuanza kwa kampeni hiyo miaka mitano iliyopita ambapo mbali na wagonjwa hao, asilimia 80 ya wananchi wamepatiwa dawa za kingatiba.  Tunawaomba wananchi kujitokeza kwa wingi kushiriki katika unywaji wa dawa za kuzuia mabusha na matende ili kusaidia kulinda afya zao, ikumbukwe kuwa tiba ni bora kuliko kinga hivyo ni vyema wananchi wajitokeze kwa wingi kushiriki kampeni hiyo  alisema Dk Maghembe.Pia alisema kampeni ya unywaji wa dawa kinga hizo utahusisha watu wa jinsi zote kuanzia umri wa miaka mitano na kuendelea na kuwasisitiza wanawake kujitokeza kwa wingi kunywa dawa hizo kwa kuwa magonjwa hayo huwapata watu wa jinsia zote.Alisema ili kufanikisha suala hilo, vituo 923 vya huduma ya kudumu na 671 vya huduma za kuhama pamoja na mikoba 252 kwa kata na mitaa yote ya Jiji la Dar es Salaam vitatoa huduma hiyo, lengo ni kufikia asilimia 90 ya wananchi kwa mwaka huu pekee. Kwa upande wake, Makonda aliwataka wananchi hao kujitokeza kwa wingi kunywa dawa hizo ili kufanikisha kutokomeza magonjwa hayo katika Mkoa wa Dar es Salaam.Alisema kufanyika kwa kampeni hiyo kumelenga kutokomeza kabisa ugonjwa huo na malengo kwa mwaka huu ni kufikia asilimia mia huku akiahidi kuanzisha kampeni dhidi ya ugonjwa tezi dume kwa wananchi wa Jiji hilo. Alisema kuanzishwa kwa uchunguzi na tiba ya ugonjwa huo katika hatua ya kaya hadi kaya, kumelenga kutokomeza ugonjwa huo ambao siku za hivi karibuni umeonekana kuwakumba wananchi wengi nchini, wakiwemo wakazi wa Jiji la Dar es Salaam.