 RAIS John Magufuli yuko nchini Afrika Kusini ambako leo atahudhuria kuapishwa kwa Rais mteule wa nchi hiyo, Cyril Ramaphosa katika sherehe zitakazofanyika jijini Pretoria.Rais Magufuli aliondoka nchini jana asubuhi akiongozana na Rais mstaafu wa Awamu ya Nne, Jakaya Kikwete, Makamu Mwenyekiti wa Chama Cha Mapinduzi (CCM), Philip Mangula na Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi.Kwa mujibu wa taarifa ya Ikulu, kabla ya kuondoka kwenye Uwanja wa Ndege wa Kimataifa wa Julius Nyerere (JNIA) Dar es Salaam jana, Rais mstaafu Kikwete na Mangula walisema Tanzania na Afrika Kusini zina uhusiano mkubwa na wa kihistoria, na serikali na chama zina kila sababu ya kudumisha uhusiano na ushirikiano huo.Rais Magufuli aliwasili kwenye Uwanja wa Ndege wa Kimataifa wa Oliver Tambo jijini Johannesburg jana mchana na kisha kwenda Pretoria, ambako Ramaphosa ataapishwa kuwa Rais wa Tano wa Afrika Kusini katika sherehe zitakazofanyika kwenye Uwanja wa Loftus Versfeld jijini Pretoria.Aidha, Waziri wa Mambo ya Nje na Ushirikiano wa Afrika Mashariki, Profesa Kabudi alisema baada ya kuhudhuria sherehe za kuapishwa kwa Rais Mteule Ramaphosa, Rais Magufuli atafanya ziara rasmi ya kitaifa nchini Namibia.Profesa Kabudi alisema pia Rais Magufuli atazindua mtaa uliopewa jina la Baba wa Taifa, hayati Mwalimu Julius Kambarage Nyerere kwa kutambua mchango mkubwa alioutoa katika ukombozi wa Taifa hilo. Rais Magufuli tangu aingie madarakani Novemba 2015, amezuru nchi za Rwanda, Kenya, Ethiopia, Uganda na Malawi. Bunge la Afrika Kusini Jumatano lilimchagua Ramaphosa ikiwa ni wiki mbili baada ya chama tawala cha ANC kushinda uchaguzi wa Bunge.Jaji Mkuu Mogoeng Mogoeng alilieleza Bunge jijini Cape Town kuwa Ramaphosa amepitishwa na ANC kama mgombea pekee. Wabunge wa chama tawala cha ANC kilichoshinda viti 230 Mei 8, walimchagua Rais Ramaphosa katika kikao cha kwanza cha Bunge la nchi hiyo lenye wabunge 400.