 TIMU ya Yanga jana ilipindua meza kibabe baada ya kuwa nyuma kwa mabao 3-1 na kulazimisha sare ya 3-3 na kunusurika na kichapo katika mchezo wa Ligi Kuu Tanzania Bara kwenye Uwanja wa Uhuru jijini Dar es Salaam.Huu ni mchezo wa pili kwa Yanga kushuka dimbani baada ya kucheza mchezo wa kwanza, ambao walipoteza dhidi ya Ruvu Shooting kwa mabao 2-0 katika mchezo wa mwanzo.Yanga ilikuwa na jukumu la kuliwakilisha taifa katika michuano ya Ligi ya Mabingwa wa Afrika, na ndio maana haikucheza mechi zake za awali. Sasa timu hiyo inasubiri ratiba ya mechi za mtoano kwa ajili ya kucheza hatua ya makundi ta Kombe la Shirikisho Afrika. Katika mchezo huo wa jana, Yanga ndio walikuwa wa kwanza kupata bao kupitia kwa mchezaji wake mkongwe, Mrisho Ngassa.Hata hivyo, Polisi Tanzania walisawazisha katika dakika ya 32 kupitia kwa Ditram Nchimbi, huku timu hiyo nusura ifunge tena katika dakika ya 39 baada ya Marcel Kaheza kushinda kutumia vizuri nafasi ya kufunga baada ya kupaisha juu mpira. Dakika ya 55 Polisi Tanzania waliandika bao la pili kupitia kwa Ditram kabla ya dakika mbili baadaye mchezaji huyo kufunga la tatu na kumfanya kuwa mchezaji wa kwanza msimu huu kufunga hat-trick na kuondoka na mpira.Yanga walifunga bao pili katika dakika ya 65 likiwekwa wavuni na Dsvis Moliga baada ya kupata pasi kutoka kwa Makame kabla ya kufunga la tatu katika dakika ya 68 kwa mpira wa adhabu, uliokwenda moja kwa moja wavuni. Katika dakika ya 90, Polisi walipata pigo baada ya mchezaji wake, Yassin Mustapha kutolewa nje kwa kadi nyekundu baada ya kuupiga mpira nje wakati tayari mwamuzi alipuliza filimbi.Yanga katika mchezo huo walionekana kucheza bila kujituma zaidi na wengi walitarajia timu hiyo ingefungwa na Polisi Tanzania iliyocheza vizuri. Vikosi, Yanga: Meacha Mnata, Juma Abdul, Ali Mtoni, Kelvin Yondani, Lamine Moro, Abdulaziz Makame, Mrisho Ngasa, Feisal Salum, David Molinga, Juma Balinya/Balama Mapinduzi na Sadney Urikhob/Desu Kaseke.Polisi Tanzania: Kulwa Said, William Lucian, Yassin Mustapha, Pato Ngonyani, Idd Mobby, Baraka Majogoo, Andrew Chamungu, Hassan Maulid, Ditram Kapama na Sixtus Sabilo/Mohamed Mkopo.