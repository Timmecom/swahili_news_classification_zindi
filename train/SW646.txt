 USAFIRI kwa njia ya barabara ya Morogoro   Dodoma ulirejea jana katika hali ya kawaida kupitia Daraja la Mkundi baada ya juzi eneo hilo kushindwa kupitika kutokana na daraja hilo kufurika kwa kujaa maji ya mvua juu yake. Naibu Waziri wa Ujenzi, Uchukuzi na Mawasiliano , Elias Kwandikwa amesema serikali inapanga kuboresha barabara hiyo.Amesema wataalamu wanafanya usanifu wa barabara hiyo na utakapokamilika ujenzi wake utaanza mara moja katika sehemu korofi. Kwandikwa alisema hayo jana Morogoro baada ya kufika darajani hapo kujionea athari za mvua zilizosababisha kubomoka kwa daraja hilo.Daraja hilo lilibomoka na kufanya wananchi washindwe kutumia barabara hiyo kwa saa saba hadi lilipotengamaa usiku na magari kuruhusiwa kupita kwenda mikoa ya Kanda ya Ziwa na Kati  Serikali ipo katika mpango wa kuboresha barabara hii kwa kuhakikisha mawasiliano ya barabara ya Morogoro   Dodoma yanakuwa imara,  alisema Naibu Waziri Kwandikwa.Alipongeza Wakala wa Barabara (Tanroads) Mkoa wa Morogoro, Ofisi ya Mkuu wa Mkoa , Kampuni ya ujenzi ya Yapi Merkez na wadau wengine waliojitokeza kufanya kazi bega kwa bega kurudisha mawasiliano katika daraja hilo.Naibu Waziri huyo anayesimamia Sekta ya Ujenzi aliwahakikishia wananchi na watumiaji wa barabara hiyo ya Morogoro- Dodoma kuwa mawasiliano ya barabara sehemu ya maingilio ya daraja la Mkundi yamerudi kama awali kwa magari kupita daraja hilo ambalo liliathirika na mvua zilizonyesha usiku wa Januari 15, 2019. Kama mlivyoshuhudia tangu asubuhi tumeanza kazi za kurudisha mawasiliano katika barabara hii, matengenezo yamekamilika na wananchi wameshaanza kutumia barabara,  alisema.Awali akitoa taarifa kwa Naibu Waziri huyo, Mkuu wa Mkoa wa Morogoro, Dk Stephen Kebwe alisema uongozi wa mkoa ulifika eneo la tukio na kushirikiana na Tanroads Mkoa kuhakikisha miundombinu inarejea mapema.