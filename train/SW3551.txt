 SERIKALI imesema tamasha la muziki wa Cigogo lililofikia tamati juzi kwenye viwanja vya Chamwino Ikulu jijini Dodoma, ni muendelezo wa heshima ya Tanzania kwa maendeleo ya sanaa Afrika Mashariki na Kati.Akizungumza Kaimu Mkurugenzi wa Idara ya Sanaa, Joyce Fisoo alisema heshima nyingine iliyopata Tanzania ni kupata nafasi ya kuandaa michuano ya Afrika kwa vijana wenye umri chini ya miaka 17 (Afcon) sambamba na kuwa mwenyeji wa Mkutano Mkuu wa Nchi za Maendeleo Kusini mwa Afrika (SADC) unaotarajia kufanyika mwezi ujao.Fisoo alisema heshima nyingine iliyoipata Tanzania ni kuwa mwenyeji wa tamasha kubwa la Afrika Mashariki la JAMAFEST, ambalo ni kichocheo cha ukuzaji sanaa na uchumi wa nchi wanachama.Alisema tamasha hilo la JAMAFEST linatarajia kuanza Septemba 21-28, Dar es Salaam na kutoa wito kwa wadau mbalimbali wa sanaa kuitumia fursa hiyo ya uenyeji na kwa sababu ya ukubwa wa tamasha hilo, ataishawishi serikali kuliongezea nguvu zaidi kwa sababu ya maudhui yake.Aidha Fisoo, alisema kutokana na utendaji uliotukuka kwa waandaaji wa tamasha la Cigogo na Kituo cha Sanaa Chamwino (CAC), anajipanga kuandaa cheti maalum kwa ajili ya kutambua na kuthamini mchango wa taasisi hiyo. Najipanga kuandaa cheti mahsusi kwa ajili ya kutambua mchango wa CAC kwa sababu mbali ya sanaa, kituo hicho pia kinatoa elimu kwa mikoa mingine ambayo ilihudhuria tamasha hilo kwa ajili ya kujifunza,  alisema Fisoo.Mwenyekiti wa tamasha hilo, Dk Kedmon Mapana alisema tamasha hilo lina wigo mpana wa ufanyaji kazi, hivyo jamii ya Watanzania inatakiwa kuifanyia kazi sanaa.Tamasha hilo lilihudhuriwa na wadau kutoka nchi za Marekani, Uganda, Hispania, Thailand, Zambia, Ujerumani, Bulgaria, Ethiopia na Argentina.