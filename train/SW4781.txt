 KAMPUNI ya simu ya Bharti Airtel imeongeza hisa, zinazomilikiwa na serikali kwenye kampuni hiyo kutokea asilimia 40 hadi 49.Uamuzi huo umekuja kutokana na agizo lililotolewa na Rais John Magufuli, kuitaka kampuni hiyo kujadiliana na serikali kuhusu umiliki wa serikali kwenye kampuni hiyo. Akizungumza na Rais Magufuli, Ikulu Dar es Salaam jana, Mwenyekiti wa Kampuni ya Bharti Airtel, Sunil Mittal, Ikulu Jijini Dar es Salaam kuhusu maendeleo ya mazungumzo ya umiliki wa hisa za kampuni ya hiyo, alibainisha kuwa kwa sasa kampuni itabakia na hisa 51 kutokea 60.Mittal alimwelezea Rais Magufuli kuwa mazungumzo kati ya kampuni yake na Serikali, yanaendelea vizuri na kuwa Bharti Airtel imeridhishwa na makubaliano yaliyofikiwa katika masuala, yaliyokuwa yakijadiliwa yenye lengo la kuimarisha kampuni ya Airtel. Alisema kwa kuwa mazungumzo hayo yanalenga kuleta manufaa kwa pande zote mbili pamoja na kuboresha huduma za mawasiliano za kampuni hiyo, uongozi wa Bharti Airtel utashirikiana na serikali kutekeleza makubaliano yatakayofikiwa.Kwa upande wake, Rais Magufuli alisema ni hatua nzuri ya kuanzia kwa kampuni hiyo na kuongeza kuwa pamoja na kuongeza hisa za serikali katika umiliki wa Airtel Tanzania, kampuni hiyo imekubali kutoa gawio kwa serikali ya Tanzania baada ya mazungumzo hayo kukamilika hivi karibuni. Masuala mengine ya kumalizia mazungumzo haya yataendelea leo ili kumalizia, lakini jambo zuri ni kuwa sasa wamekubali kutoa gawio kwa Serikali ambapo kwa muda wa miaka minane hadi kumi tulikuwa hatujapata gawio, kiasi cha asilimia za gawio nacho watajadili leo, kwa hiyo mimi naona huu ni mwanga mzuri wa kwenda mbele kati ya kampuni ya Bharti Airtel na Serikali ya Tanzania pamoja na kampuni zingine,  alisema Rais Magufuli. Kwenye mazungumzo hayo Tanzania inaongozwa na Waziri wa Katiba na Sheria, Profesa Palamagamba Kabudi.