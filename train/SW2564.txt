 JAJI Mkuu mstaafu, Mohamed Chande Othman ameagwa rasmi kimahakama baada ya kustaafu utumishi wa umma.Jaji Othman alikuwa Jaji Mkuu tangu mwaka 2010 hadi mwaka 2017.Sherehe ya kumuaga imefanyika katika Mahakama Kuu, Dar es Salaam.Jaji Chande ameushukuru uongozi wa serikali kuanzia Awamu ya Tatu chini ya Benjamin Mkapa kwa kumpa dhamana ya kuwa Jaji wa Mahakama Kuu, Rais wa Awamu ya Nne Jakaya Kikwete, na hatimaye Rais wa Awamu ya Tano, John Magufuli kwa kuendelea kumuamini na kufanya nao kazi hadi alipostaafu 2017.Jaji Chande alisema Mahakama ya Tanzania inazingatia mgawanyo wa madaraka katika utendaji kazi wake, na kuyafanyia kazi maoni ya umma pale yanapokusanywa ili kuweza kuboresha na kuimarisha huduma za kimahakama ili hatimaye ziweze kuwafikia wananchi kwa wakati. Jaji Mkuu wa Tanzania, Profesa Ibrahim Juma alimueleza Jaji Chande kuwa, serikali inatambua umuhimu wake na kazi zake alizofanya zimekuwa chachu ya maboresho makubwa yanayoendelea kufanyika katika Mahakama ya Tanzania. Serikali inatambua umuhimu na mchango wako katika kuimarisha maboresho ambayo yanaendelea kufanyiwa kazi katika Mahaka ya Tanzania, pia tutaendelea kuufanyia kazi ushauri wako ambao unaendelea kutupatia kama Jaji Mkuu mstaafu,  alisema Profesa Juma.Baadhi ya majaji waliohudhuria katika hafla hiyo, walimwelezea Jaji Mkuu mstaafu Chande kuwa ni mtu mwenye weledi na anayesimamia sheria za Mahakama, na ametoa mchango mkubwa katika maboresho yanayoendelea katika Mahakama na wataendelea kumuenzi kwa vitendo kwa kutumia busara zake na hekima aliyonayo katika kazi zao za kila siku. Jaji Mkuu mstaafu Chande alizaliwa Januari 1, 1952.Ana Shahada ya Kwanza ya Sheria (LLB) ya Chuo Kikuu cha Dar es Salaam na Shahada ya Uzamili (MA) kutoka katika Chuo Kikuu cha Webster cha Geneva, Uswisi.Aliwahi kuwa Makamu wa Mwendesha Mashtaka wa Mahakama ya Kimataifa ya Mauaji ya Rwanda (ICTR) jijini Arusha na amewahi kushika nafasi sawa na ya Mwanasheria Mkuu wa Serikali huko Timori Mashariki.Kadhalika, Jaji Chande, amewahi kufanya kazi ndani na nje ya nchi katika mashirika mbalimbali ya Kitaifa na Kimataifa kama vile Mpango wa Maendeleo wa Umoja wa Mataifa (UNDP) na Shirika la Msalaba Mwekundu. Pia ni mtaalamu mbobezi katika masuala masuala ya Sheria za Haki za Binadamu.