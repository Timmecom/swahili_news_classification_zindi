 UBALOZI wa Norway nchini Tanzania umetoa takriban milioni 820/- kwa shirika la Busara Promotions kuunga mkono sanaa na muziki nchini.Fedha hizo zinatolewa kwa makubaliano ya miaka mitatu ya kazi za shirika hilo ikiwa ni pamoja na maandalizi ya tamasha la kimataifa la Sauti za Busara linalofanyika Zanzibar.Balozi wa Norway nchini, Elisabeth Jacobsen na Mkurugenzi wa Busara Promotions Yusuf Mahmoud wamesaini makubaliano hayo leo jijini Dar es Salaam.Balozi Jacobsen amesema nia ya ubalozi huo ni kusaidia kukuza ubunifu, utaalamu na ujuzi katika sekta ya utamaduni nchini Tanzania.Mahmoud amesema, shirika hilo lina lengo la kuelimisha na kukuza muziki wa Tanzania na Afrika Mashariki sanjari na kusaidia wasanii kujulikana hata nje ya mipaka ya nchi zao. Tamasha hili pia limekuwa na mchango mkubwa katika kukutanisha wasanii, kutengeneza fursa za ajira na kuitangaza nchi na vipaji na rasilimali zake, amesema.Busara Promotions tayari imetangaza kufunguliwa kwa dirisha la maombi kwa wasanii kutoka ndani na nje ya nchi kushiriki kwenye tamasha la Sauti za Busara 2020, litakalofanyika Februari 13 hadi 16 visiwani Zanzibar.