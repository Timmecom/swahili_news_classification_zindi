 WAZIRI Mkuu Kassim Majaliwa ameitaka Wizara ya Elimu, Sayansi na Teknolojia kuongeza jitihada na mikakati ya kuboresha uwiano wa Watanzania wanaopata elimu ya juu kwani takwimu zinaonesha kwamba uwiano wa Tanzania upo chini ikilinganishwa na nchi nyingine.Takwimu hizo za kimataifa za ushiriki wa elimu ya juu zinaonesha kwamba kufikia mwaka 2017, ni Mtanzania mmoja hadi watatu kwa kila Watanzania 100 wenye umri chini ya miaka 25 wanapata elimu ya Chuo Kikuu. Kwa mujibu wa Majaliwa, idadi hiyo ni ndogo zaidi ya majirani kama Kenya wenye asilimia nne, Zambia asilimia nne na Namibia asilimia 14.Majaliwa alisema hayo wakati akifungua maonesho ya 14 ya Elimu ya Juu nchini yaliyoandaliwa na Tume ya Vyuo Vikuu nchini (TCU) katika viwanja vya Mnazi Mmoja jijini Dar es Salaam.Alisema ili kuongeza idadi ya Watanzania wanaopata nafasi ya Elimu ya Juu ni lazima ipangwe mikakati kama nchi kwa kushirikiana na sekta binafsi, ambao ni wadau wakubwa katika elimu ya juu. Taarifa nilizonazo ni kwamba kati ya wahitimu wote wa vyuo vikuu kwa mwaka, asilimia 25 wanatoka katika vyuo vikuu binafsi. Mchango huu si mdogo na ningetamani uongezeke zaidi. Nafahamu kuwa Tume ya Vyuo Vikuu ina majukumu matatu ya kimsingi, uthibiti, ushauri na uwezeshaji. Kwa msingi huo nielekeze tume kutafuta mbinu bora zaidi ikiwa ni pamoja na kuvijengea uwezo vyuo vikuu binafsi ili visaidie katika kuongeza udahili. Ni wakati muafaka wa tume kujipambanua zaidi kwenye uwezeshaji na ushauri ili kuondoa taswira hasi miongoni mwa jamii kwamba kazi kubwa ya TCU ni kuvifungia vyuo badala ya kuvisaidia kutatua changamoto zinazovikabili,  alisema.Naye Mwenyekiti wa TCU, Jacob Mtabaji alisema tume imeendelea kuboresha uratibu wa elimu ya juu ikiwa ni pamoja na kuhakikisha inaboresha mifumo yote ya vyuo vikuu nchini kwa kuiunganisha na tume hiyo.Kaulimbiu ya maonyesho ya mwaka huu ni Jukumu la Taasisi za Elimu ya Juu katika kuzalisha ujuzi unaohitajika kwa ajili ya viwanda.Katika maonyesho ya mwaka huu, taasisi za elimu ya juu zilizoshiriki ni 81 kati ya hizo 66 kutoka ndani ya nchi na 15 nje ya nchi.