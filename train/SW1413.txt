 MENEJA wa timu ya Mbao FC Almas Moshi amesema timu yao ipo tayari kuhakikisha inapambana kwa hali na mali ili iweze kuibuka na ushindi katika mchezo wao wa leo dhidi ya Simba SC kwenye Kombe la Sportpesa jijini Dar es Salaam.Timu hizo zitacheza leo kuanzia saa nane mchana kuwania nafasi ya tatu ya michuano hiyo, huku mechi nyingine ya fainali itazikutanisha timu za Kenya, ambazo ni Kariobangi Sharks dhidi ya Bandari FC.Moshi amesema kuelekea mchezo huo wachezaji wake wote wapo kamili kuweza kuikabili Simba SC,ambayo msimu uliopita ilimaliza nafasi ya pili katika mashindano hayo.Alisema mpaka sasa anafarijika sana na kiwango kilichooneshwa na wachezaji wake katika mashindano hayo.Katika michezo miwili, timu hiyo iliyocheza, Mbao FC imeshinda mechi moja dhidi ya bingwa mtetezi wa mashindano hayo, Gor Mahia kwa mikwaju ya penalti 4-3 baada ya sare ya bao 1-1, huku ilifungwa mechi moja dhidi ya Kariobangi Sharks kwa penalti 6-5 baada ya sare ya bila kufungana.Moshi alisema anawaomba wadau na wapenzi wa soka wa klabu yao wajitokeze kwa wingi kuhakikisha wanaishangilia timu yao katika mchezo wao wa leo pamoja michezo mingine ya Ligi Kuu iliyobakia.Kwa upande wake, nahodha wa timu hiyo David Mwasa alisema watapambana ili waweze kutimiza lengo lao la kushika nafasi ya tatu ya michuano hiyo, baada ya kuikosa ya kwanza.