 MAENEO takribani 9 katika hotuba ya Msemaji Mkuu wa kambi rasmi ya upinzani bungeni kwa Wizara ya Ulinzi na Jeshi la Kujenga Taifa (JKT) jana, yalikataliwa kusomwa na Kiti cha Spika kutokana na kukiuka taratibu za Bunge.Kabla hajaanza kusoma hotuba yake, Mwenyekiti wa Bunge, Mussa Azzan Zungu alimtaarifu Msemaji wa kambi hiyo, Mbunge wa Ndanda, Cecil Mwambe (Chadema), kuondoa maeneo hayo. Pamoja na kuambiwa kuondoa maneno hayo, Mwambe alipoanza kuhutubia, alikatizwa na Mwenyekiti kwa kukiuka amri, lakini akajirekebisha na kuendelea kusoma.Maeneo yaliyoondolewa ni kifungu cha 3,4,5,6, 81,82,83,84, na 85. Pamoja na kuondolewa kwa vipengele hivyo, kambi rasmi katika hotuba yake ilipongeza Jeshi la Ulinzi na Wananchi wa Tanzania (JWTZ) kwa utumishi wao uliotukuka katika kuilinda Tanzania.Aidha kambi hiyo imelitaka jeshi kujikita zaidi katika sayansi na teknolojia jeshini ili liwe kitovu cha fikra na ugunduzi, hivyo kuwezesha fursa mbalimbali za kiuchumi kwa wananchi.Akizungumzia mafunzo ya JKT, Mwambe alisema kwamba ipo haja ya mafunzo hayo ya kijeshi kuchanganywa na programu za ufundi za Veta ili wahitimu waweze kujitegemea katika ajira halali pindi wanapomaliza mafunzo yao. Aidha, msemaji huyo alisema kwamba kambi rasmi ya upinzani bungeni inaitaka serikali kuiongezea bajeti Wizara ya Ulinzi na Jeshi la Kujenga Taifa.