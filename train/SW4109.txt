 ASILIMIA 40 ya wananchi waliotembelea banda la Taasisi ya Moyo ya Jakaya Kikwete (JKCI) mpaka jana mchana walikuwa wanafuata kupata dawa ya kurejesha nguvu za kiume.Kutokana na idadi hiyo kubwa, dawa ambazo taasisi hiyo ilibeba zimeisha na kuwalazimu kuagiza nyingine ili kukabiliana na idadi ya watu watakaokuja kwa siku zijazo.Hali hiyo imetokana na gazeti hili jana kutoa habari kuhusu taasisi hizo kutoa dawa katika banda lao hilo lililopo kwenye Maonesho ya 43 ya Kimataifa ya Biashara viwanja vya Mwalimu Julius Nyerere.Katika banda hilo, mwandishi wa habari hizo alishuhudia watu mbalimbali wakiwa wamefika na gazeti hilo mkononi kama ushahidi ili kupatiwa dawa hizo kwa ajili ya kurejesha nguvu hizo.Akizungumza idadi ya watu waliofika mpaka jana saa tisa alasiri, Daktari wa Taasisi hiyo anayetoa huduma Sabasaba, Naairah Hemed alisema mwitikio wa jana umekuwa mkubwa na umeonesha jinsi tatizo hilo lilivyo kubwa.Alisema wanapofika wanawashauri kwanza kupima vipimo vya moyo na kisukari wanavyotoa bure kisha wakikutwa na matatizo hupatiwa dawa hizo na kuendelea na matibabu ya visababishi.Alisema kiini cha tatizo ni msukumo wa damu katika mwili hivyo wanatoa dawa hiyo inayorekebisha msukumo hivyo kutibu tatizo huku akiendelea na matibabu ya tatizo kubwa kama moyo au kisukari hivyo ni tofauti na zile zinazotibu kwa muda. Kwa dawa zetu tunatibu kiini cha tatizo baada ya kupima na kubaini ndiyo chanzo halisi, tunawashukuru kwa kutuletea wateja kwani tumebaini tatizo ni kubwa kuliko tulivyotegemea,  alisisitiza.Akizungumza katika viwanja hivyo juzi, Daktari bingwa wa Mkuu wa Idara ya utafiti na mafunzo wa taasisi hiyo, Dk Pedro Pallangyo aliliambia gazeti hili kuwa katika viwanja hivyo wanatoa huduma za vipimo bure vya urefu, uzito, mapigo ya moyo, shinikizo la damu, sukari, kipimo cha umeme wa moyo (ECG), kipimo cha utendaji kazi wa moyo (ECHO).Alisema pia kuna mtaalamu wa lishe anayetoa ushauri bure wa lishe huku baada ya vipimo watakaobainika kuwa na magonjwa ya moyo na magonjwa ambatano, kifua, ganzi, shinikizo la damu na upungufu wa nguvu za kiume watapatiwa dawa. Kwa kiwango kikubwa upungufu wa nguvu za kiume unatokana na magonjwa ya moyo na kisukari huku chakula kikisababisha kwa kiwango kidogo cha asilimia tano, hivyo kwa wenye upungufu wa nguvu tuna dawa zitakazowasaidia kwa saa 24 hadi 48 wakati wakiendelea na matibabu ya chanzo cha ugonjwa,  alisema.