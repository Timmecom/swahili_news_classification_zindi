 WATU 26 wakiwemo Watanzania watatu wamekufa katika shambulio la bomu lililofanyika katika hoteli mjini Kismayo, Somalia.Mwandishi wa habari maarufu mwenye uraia wa Canada na Somalia, Hodan Nalayeh na mumewe, Farid, ni miongoni mwa waliokufa katika shambulio hilo linalosadikiwa kufanywa na kundi la wapiganaji wa al shaabab katika hoteli ya Easey.Kwa mujibu wa Shirika la Utangazaji la Uingereza (BBC), raia wengine waliokufa katika tukio hilo ni Wakenya watatu, Wamarekani wawili na Muingereza.Watu wengine 50 wamejeruhiwa katika shambulio hilo ambalo inadaiwa pia washambuliaji wanne waliuawa.Kuhusu vifo vya Watanzania, HabariLeo halikufanikiwa kupata msemaji upande wa Wizara ya Mambo ya Nje na Ushirikiano wa Afrika Mashariki kuthibitisha taarifa hizo zilizoripotiwa na shirika la BBC.Mashuhuda wa tukio hilo walisema maofisa wa ngazi za juu wa kisiasa akiwemo mgombea urais katika uchaguzi ujao katika jimbo la Jubaland, ameuawa katika shambulio hilo la juzi usiku.Aidha, ofisa usalama, Abdi Dhuhul aliliambia Shirika la Habari la Ufaransa (AFP) kwamba waziri mmoja wa utawala wa eneo hilo pamoja na wakili ni miongoni mwa waliofariki katika shambulio.Wanasiasa wa eneo hilo pamoja na viongozi wengine walikuwa ndani ya hoteli hiyo wakijadili kuhusu uchaguzi unaotarajiwa kufanyika katika ukanda huo.Vikosi vya usalama katika mji huo ulio mwambao wa Kusini mwa Somalia, vilikabiliana na kundi hilo usiku kucha.Kwa saa kadhaa, vikosi vya usalama vilikabiliana na wapiganaji waliokuwa na silaha nzito hadi asubuhi.Walioshuhudia walisema walisikia milio ya risasi baada ya bomu lililokuwa ndani ya gari kulipuka. Miili ya watu iliondolewa kutoka kwenye hoteli hiyo wakati vikosi vya usalama vikiendelea na msako.