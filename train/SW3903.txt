 TBS ilipiga marufuku uingizaji wa nguo za mitumba mwaka 2012 ili kulinda afya za Watanzania. Nguo hizo ni pamoja na nguo za kulalia, soksi na zinginezo zenye sifa kama hizo. Uchunguzi uliofanywa na gazeti hili hivi karibuni unaonesha kuwa wafanyabiashara hao wamekuwa wakikaidi marufuku hiyo na kuendelea kuziuza nguo hizo hadharani.Baadhi ya wakazi katika Miji ya Sumbawanga mkoani Rukwa na Mpanda mkoani Katavi walibainisha kuwa wafanyabiashara wa nguo hizo wamekuwa wakikaidi marufuku hiyo ya TBS kwa kuwa shirika hilo halina ofisi katika mikoa hiyo.Gazeti hili limebaini kuwa licha ya wafanyabiashara hao kukaidi marufuku hiyo, lakini pia watu wanakimbilia kuzinunua nguo hizo kwa madai kuwa zinauzwa kwa bei ya nafuu ambapo madukani zinauzwa kwa bei ya juu. Lakini hata kama TBS haina ofisi mkoani hapa (Rukwa) basi mamlaka husika zikemee uuzaji wa nguo hizo kwa kuwa hazina ubora vinginevyo afya za watu wanaozitumia zitakuwa mashakani kutokana na ukweli kuwa nguo hizo zinauzwa kwa bei ya  kutupwa,  alisema mkazi wa Sumbawanga, Reginus Makandi.Naye mkazi wa mkoani Katavi, Pius Ngusa amesema nguo hizo zinauzwa kwa wingi katika minada ya wazi inayofanyika vijiji. Kwa upande wa wafanyabiashara wa nguo hizo waliozungumza na gazeti hili kwa nyakati tofauti , walikiri kuendelea kuziuza nguo hizo katika minada ya wazi vijijini kwa kuzitandaza hadharani wakidai kuwa hawana taarifa ya marufuku ya Serikali. Sio kweli Serikali haijapiga marufuku kuuza nguo hizi kama kweli zimekatazwa iweje wasitukamate  . Isitoshe hatujawahi kushuhudia msako wowote wakitusaka sisi wauza nguo za mitumba. Vinginevyo unataka kutuambia kuwa hapa mkoani kwetu Serikali haipo vinginevyo tungetiwa kashkash mpaka wenyewe tungesalimu amri,  alisema mfanyabiashara aliyetambulisha kwa jina moja la Mariamu, mkazi wa mjini Namanyere.Baadhi ya wataalamu wa afya wanakiri kuwa magonjwa ya ngozi ambayo sasa ni tatizo kwa watu wengi nchini moja ya chanzo chake kikubwa ni matumizi nguo hizo za mitumba ambazo tayari Serikali imezipiga marufuku miaka minne iliyopita.