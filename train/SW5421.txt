 KOCHA wa Taifa Stars, Emmanuel Amunike ameeleza kwamba pamoja na kupoteza mchezo wa kirafi ki dhidi ya Misri kwa kufungwa bao 1-0, lakini anaamini imewajenga na kuwaonesha nini cha kufanya kabla ya kuanza kwa michuano ya Afcon 2019.Stars ilipoteza mechi hiyo iliyopigwa juzi usiku kwenye Uwanja wa Borg El Arab huko Alexandria, Misri ambapo mechi hiyo imetumika kama maandalizi kwa Stars kwa ajili ya Afcon inayotarajiwa kuanza kuunguruma Juni 21 hadi Julai 19.Amunike ameeleza kwamba pamoja ya kukutana na timu ngumu kama hiyo, lakini walifanikiwa kutengeneza nafasi ingawa walishindwa kuzitumia na hata ari ya kuonesha kupambana na timu kama hiyo imekuwa chachu mpya kwao. Kwetu ilikuwa mechi ngumu na muhimu, kucheza na timu ngumu kama ile imekuwa chachu kwetu na tuliweza kupambana na tulitengeneza nafasi ingawa hatukufunga, kulingana wapinzani wetu na namna tulivyocheza tunaweza kutumia hiyo kujirekebisha makosa yetu kabla ya mechi ya kwanza ya Afcon,  alisema Amunike.Naye nahodha wa Stars, Mbwana Samatta alisema:  Misri wana timu nzuri, ni moja timu ya taifa bora kabisa Afrika. Lakini hii ndiyo maana ya mechi za maandalizi kwa ajili ya kuendelea kujiandaa kwa sababu kupitia mechi hizi unaweza kujua makosa yako baada ya mazoezi. Tumecheza mechi ngumu na Misri, unajua makosa yako yalipo na nini urekebishe kwa ajili ya mechi za makundi za Afcon, tunajua ugumu wa kucheza na Misri ndiyo ugumu uliopo kwenye michuano na imekuwa changamoto nzuri kwetu naamini walimu wameona makosa yetu na naamini watayafanyia kazi,  alisema Samatta.Baada ya mchezo huo, Stars sasa inajipanga kuumana na Zimbabwe Jumapili hii kabla ya kutupa karata yake ya kwanza Afcon dhidi ya Senegal Juni 23, mwaka huu nchini Misri.