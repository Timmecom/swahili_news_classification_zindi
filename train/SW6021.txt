 NADIR Ali Haroub  Cannavaro  amemaliza safari yake ya kucheza soka rasmi. Hakuna aliyetarajia kama msimu uliopita ndiyo ulikuwa wa mwisho kumwona uwanjani akipambana kwa nguvu zote kutetea timu yake ya Yanga kama tulivyomzoea.Cannavaro hakulipata jina hili kwa bahati mbaya, juhudi zake uwanjani zilipelekea kuitwa hivi akifananishwa na beki wa zamani wa Italia na mchezaji bora wa dunia mwaka 2006, Fabio Cannavaro. Kama ambavyo Cannavaro aliyeiongoza Italia kutwaa ubingwa wa dunia mwaka 2006, akiweka alama zake zisizosahaulika milele, ndivyo ambavyo Cannavaro huyu wetu hatosahaulika kutokana na alama zake alizoziacha kiuchezaji lakini kimafanikio pia ukimlinganisha na wachezaji wengine aliocheza na kushindana nao.Cannavaro ambaye aliishi miaka mingi ya soka lake akionekana hana soka la kiufundi kama ilivyokuwa kwa mabeki wengine, lakini alijaaliwa jihadi, nidhamu, uongozi na uwezo mkubwa wa kuzuia mashambulizi. Yanga ililiona hili na haikujutia kumsajili mwaka 2005 akitokea Tembo ya Zanzibar. Juhudi na uvumilivu wake ni somo kubwa kwa wanasoka wengi na hata katika maisha ya kawaida wakati anapambana kuichezea Yanga, akihitaji kuwapiku mabeki wenye kazi zao aliowakuta Jangwani enzi hizo kama Said Yusuf na Salum Swedi. Mwisho, haikuwa tu kupata nafasi ya kucheza kikosi cha kwanza cha timu hiyo bali alipewa majukumu ya kuvaa kitambaa cha nahodha na kuwaongoza wenzake na kulifanya hilo kwa mafanikio makubwa na kilichobaki sasa ni historia.Katika kabati lake amehifadhi shehena kubwa ya mataji, 17 ikiwa ni uthibitisho kuwa kwake soka lilikuwa na maana na alifanikiwa kutimiza mambo mengi. Ukiachana na makombe manane ya Ligi Kuu, kutwaa kombe la Tusker mara mbili, Ngao ya Jamii mara nne, Kagame mara mbili na Kombe la FA mara moja, pia jina lake litabaki kwenye vitabu vya kumbukumbu ya walioipeleka Yanga mara mbili kucheza hatua ya makundi Kombe la Shirikisho Afrika. Cannavaro aliisaidia Yanga kucheza hatua hiyo chini ya kocha Hans van Der Pluijm mwaka 2016 kabla ya kupambania tena na kuifikisha hapo mwaka 2018. Ni heshima iliyoje kwake baada ya majina mengi makubwa kukosekana katika historia hiyo.Hakuna shabiki wa Yanga atakayepinga nguvu, muda alioutumia na uaminifu mkubwa aliokuwa nao beki huyu wakati ambaye alihusika na kukabiliana na kila nyakati ambazo ilipitia Yanga wakati inatafuta safari ya kwenda Kanani. Ingawa kwa upande mwingine alionekana kupoteza nafasi kwa kuwa aliwahi kuwaniwa na Al- Merreikh ya Sudan, lakini ilishindikana na kuamua kusalia Yanga. Yanga ipo ndani ya Cannavaro na Cannavaro anaishi ndani ya Yanga! Yapo mengi ambayo Cannavaro akiyakumbuka, hakika yeye mwenyewe huzungumza moyoni kwamba alijitolea kupita kiasi.Kuna kipindi alicheza kuipambania Yanga akiwa beki tegemeo kweli kweli huku akiwa na nyuzi juu ya jicho lake. Hiyo yote ni upendo alionao. Kama itakuwa ulisimuliwa kuhusu Cannavaro, unaweza kuona alitumia muda mwingi wa miaka takribani 13 akiwa na Yanga na hata kuna wengine wameishia kutafsiri kuwa kustaafu kwake kunaihusu Yanga pekee. Kumekuwa na usahaulifu fulani wa kujitakia kuhusu Cannavaro unaochangiwa na upinzani wa Yanga na Simba, ikionekana hili linaihusu Yanga pekee.Si kweli, Cannavaro alikuwa nembo ya taifa kwa muda mrefu. Akihusika kuvaa unahodha wa Tai- fa Stars alioachiwa na Juma Kaseja, kuwaon- goza wen- zake na ku- pita na timu hiyo katika nyakati tofauti tofauti bila kujali kinachoendelea kabla ya kuvuliwa kitambaa hicho na kocha wa wakati huo, Charles Mkwasa na kumpa Mbwana Samatta. Cannavaro ambaye alikuwa na juhudi kubwa kuhakikisha anapambana na nafasi ya kikosi cha kwanza dhidi ya Victor Costa na Swedi hakuwa mbinafsi anapokuwa Taifa Stars kwa kuangalia zaidi wenzake wa Yanga kuliko wa Simba.Kuna wakati alipokutana na Ibrahim Ajibu wakati huo anaichezea Simba walipokuwa katika mazoezi ya timu ya taifa, alimshauri na kumsihi juu ya soka lake na kuachana na masihara, kuangalia kipaji chake. Hii ilifanyika kutokana na nidhamu na upendo wa soka la Tanzania aliojaaliwa nao Cannavaro. Alama alizoziacha Cannavaro si nyepesi kufutika au kurithiwa kirahisi na vijana wanaochipukia. Cannavaro amekwenda na amefanikiwa kuandika historia yake mwenyewe ikifikia hatua ya jezi yake kurithiwa kwa heshima kubwa.Wangapi wamestaafu na jezi zao kuonekana si lolote! Cannavaro ameondoka na kumakabidhi, Abdallah Shaibu  Ninja  kwa heshima zote jezi namba 23 aliyokuwa akiitumia wakati yupo Yanga. Amefanya tukio hilo mbele ya umati mkubwa Morogoro ilipofanyika mechi ya kumuaga  roho ya paka huyu . Taarifa zinasema uongozi ulitaka kuistaafisha jezi hiyo, hebu fumba macho na ufikiri kwa hata sekunde tano kuhusu heshima kubwa aliyohifadhiwa Cannavaro pale Yanga!Ilionekana hakuna tena anayeweza kufanya, kuvaa viatu au kupigana kama alivyofanya nahodha huyo wa zamani wa Zanzibar Heroes. Amepita na ameandika jina lake kibabe tena kwa muhuri wa moto, itachukua miaka mingine mingi zaidi na hata pengine sisi tutakufa mpaka aibuke angalau anayemfikia Cannavaro kwa hata asilimia 50 tu. Asante Cannavaro kwa kumbukumbu nzuri ulizotuachia!