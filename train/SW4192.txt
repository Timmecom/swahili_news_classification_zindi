 WAZALISHAJI 80 wa dawa na vifaa tiba kutoka nchi mbalimbali duniani wameonesha nia ya kuuza bidhaa hizo kwa nchi za Jumuiya ya Maendeleo ya Nchi za kusini mwa Afrika (SADC) kupitia Bohari ya Dawa (MSD) iliyopewa jukumu la ununuzi kwa ukanda huo.Mkurugenzi Mkuu wa MSD, Laurean Bwanakunu alisema hayo ofisini kwake Dar es Salaam jana wakati akizungumza na gazeti hili kuhusu hatua ambayo Tanzania imefikia kutekeleza jukumu ililopewa mwaka jana na SADC la kuwa mnunuzi mkuu kupitia mfumo wa ununuzi shirikishi. Zabuni zimeshatangazwa kimataifa; Tumepata wawekezaji 80, ni kipande kidogo cha mwanzo; Sasa tunamalizia uchambuzi wa zabuni hizo,  alisema.Wazalishaji hao wanatoka nchi 40. Bwanakunu alisema wanamalizia uchambuzi kabla ya zabuni husika kufunguliwa hadharani jambo litakalowezesha kufahamu bei watakayonunua dawa na vifaa tiba hivyo.Akizungumzia nchi zilizoonesha nia ya kuuza dawa na vifaa, Bwanakunu alisema wanachama wa nchi za SADC ikiwamo Tanzania wamo. Alisema zabuni ni suala la kisheria ambalo wanaangalia vigezo mbalimbali.Alisema wiki ijayo watakuwa wametoa matokeo ya zabuni. Aliwataka Watanzania kuwekeza kwenye viwanda vya dawa na vifaa tiba kwa lengo la kunufaika na fursa ya mfumo wa ununuzi shirikishi ambao mawaziri wa afya wa nchi wanachama wa SADC kwa kauli moja waliteua Tanzania kupitia MSD kuwa mnunuzi mkuu. Alisema malengo ya kufanya uamuzi huu wa pamoja ni kuongeza uwezo wa nchi za SADC kuwa na viwanda. Malengo mengine ni kuhakikisha bei inapungua nchi wanachama zinapofanya ununuzi wa mahitaji pamoja. Watanzania tunawaomba wawekeze, soko hili ni kubwa. Tumechukua kama asilimia 10 tu ya mahitaji ili tupate viwanda 80,  alisema.Alisema viwanda vitakavyojengwa vinapaswa kukidhi mahitaji kwa wingi, ubora na hadhi ya kimataifa viweze kupeleka dawa nchi za SADC. Alisema wapo Watanzania walioonesha nia ya kujenga viwanda na sita vinaendelea kujengwa.Akielezea nafasi ya Tanzania SADC alisema kitendo cha kuteuliwa kuwa mnunuzi mkuu wa dawa na vifaa tiba na mwaka huu kuwa Mwenyekiti wa SADC ni mambo ya kujivunia na fursa ya kujipanga kujenga viwanda vingi. Tusipochangamkia fursa, nchi nyingine zitachangamkia na zimeanza Biashara ni ushindani na huwezi kumzuia au kukataa kama kiwanda kizuri kimejengwa. Tunataka kununua dawa ndani ya nchi za SADC sasa tuna asilimia 24 ya utoshelezi wa dawa ndani ya SADC . Alisema MSD ni kati ya taasisi zenye uwezo mkubwa wa mnyororo wa usambazaji wa dawa kwani ndio bohari pekee Sadc inayopeleka dawa moja kwa moja kwa watumiaji vituo vya afya. Kutokana na jukumu ambalo bohari imepewa kuwa mnunuzi mkuu wa dawa na vifaa tiba, MSD itakuwa inavielekeza viwanda kutoka nchi mbalimbali duniani kupeleka moja kwa moja mpaka makao makuu ya nchi wanachama wao.Nchi 16 za SADC ni Tanzania, Namibia, Zimbabwe, Zambia, Malawi, Afrika Kusini, Botswana, Angola, Msumbiji, Eswatini, Lesotho, Jamhuri ya Kidemokrasia ya Kongo (DRC), Mauritius, Comoro, Shelisheli na Madagascar. Mwaka jana, uteuzi wa Tanzania ulipita bila kipingamizi katika mkutano wa mawaziri wa afya SADC uliokutanisha mawaziri wa afya na wale wanaohusika na masuala ya Ukimwi, mjini Polokwane, Limpopo   Afrika Kusini.Ilielezwa uteuzi ulitokana na juhudi za Rais John Magufuli kuimarisha hali ya upatikanaji wa dawa MSD hivyo bohari hiyo kutekeleza majukumu yake kwa ufanisi mkubwa nchini. Dhamana na majukumu ya MSD ni kununua dawa na vifaa tiba kwa ajili ya nchi za SADC; Usimamizi wa taarifa na takwimu za vifaa; Usimamizi wa kanzidata ya dawa za nchi wanachama SADC na usimamizi wa bei elekezi.Mengine ni kusimamia ununuzi na kusimamia mnyororo wa ugavi; kutoa huduma za kitaalamu na kupanga bei elekezi na kutoa huduma za ushauri wa kitaalamu kwa dawa na vifaa tiba.