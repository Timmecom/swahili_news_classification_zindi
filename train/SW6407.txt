 POLISI nchini Kenya wamebaini uwepo wa chumba kisichoingia risasi katika Hoteli ya Dusit D2 kilichotumiwa na magaidi kuhifadhia silaha za maangamizi ambazo baadhi zilitumika kutekeleza shambulio katika hoteli hiyo na maeneo ya jirani yaliyoua watu 21 na kujeruhi wengine zaidi ya 18 na manusura 700 wiki hii.Maofisa wa Polisi walibaini uwepo wa baadhi ya silaha hizo yakiwemo mabomu yaliyofichwa ndani ya chumba hicho ambacho walipata ugumu kuvunja na kuingia ndani.Sambamba na hilo, pia gaidi aliyejitoa mhanga kwenye tukio hilo, anayeonekana kwenye video iliyotolewa ya kamera za CCTV akipita nje jirani na mgahawa karibu hoteli hiyo amefahamika ni Mahiri Khalid Riziki (25).Polisi walisema mhanga huyo alizaliwa na kukulia Majengo mjini Mombasa na baadaye alienda Somalia kupata mafunzo Al-Shabaab.Polisi walisema Riziki alishawishiwa kujiunga na Al Shabaab wakati akienda Ibada kwenye Msikiti wa Musa mjini Mombasa na mtu aliyetajwa ni Ramadhani Hamisi Kufungwa.Wakizungumzia silaha walizozikuta ndani ya chumba katika hoteli hiyo, Polisi walisema: Ilituchukua muda mrefu kufanikiwa kuvunja na kuingia ndani ya chumba hicho kwa sababu milango yake ilikuwa migumu kuivunja na tulipofanikiwa Kamanda wa magaidi ndiye alikuwa wa mwisho kuuliwa akiwa na mabomu mengi na milipuko katika chumba hicho. Habari zilisema baada ya kuingia ndani ya chumba hicho, pia walikuta silaha baadhi za maangamizi zikiwa kwenye sakafu na nyingine zimehifadhiwa kwenye sehemu ya kufulia nguo na nyingine kwenye droo za makabati.Baada ya kubaini hayo, taarifa inasema Polisi walianza kufanya uchunguzi wa wafanyakazi wa hoteli hiyo kwani huenda kuna ushirikiano uliokuwa ukiendelea dhidi ya kundi hili kabla ya kuvamiwa kwa hoteli hiyo mapema wiki hii.Hadi sasa watuhumiwa watano wamekamatwa wakihusishwa na tukio hilo na wanashikiliwa na Polisi kwa siku 30, wakisubiri uchunguzi uishe.Kuhusu, Riziki, Polisi walisema Oktoba mwaka 2014, ni kati ya watuhumiwa walioongozwa na Ismael Mohamed Shosi kulipua Hotel ya Royal Court ambapo askari mmoja alikufa.Baada ya tukio hilo,ilidaiwa Riziki alikimbilia Tanzania kujificha kwani alifahamu askari na watu wa usalama wanamsaka kuhusu tukio hilo.Hata hivyo Riziki inadaiwa aliondoka Tanzania na kwenda Somalia ambako aliendelea na mafunzo yake na kundi la Al Shabaab huku akiwaambia familia yake kuwa ameenda kwenye moja ya nchi zilizo pembe ya Afrika.Polisi walisema Riziki alikuwa akiwasiliana na mkewe, Suhaila Mwalim Bakari mara kwa mara kati ya Novemba na Desemba mwaka 2018. Polisi walisema Januari 13, mwaka huu, Riziki aliripotiwa kuingia nchini Kenya kupitia eneo la Elwak katika Kaunti ya Mandera kisha kuelekea Takaba ambako alipanda basi kuelekea Nairobi kwa maandalizi ya shambulio la Hotel ya Dusit.Hata hivyo, alifika hotelini hapo mapema siku ya tukio na alikuwa akifanya mawasiliano na mmoja wa magaidi aliyeuawa pia, Ali Salim Gichunge na wakati wakiendelea, mawasiliano yalikatika na wakati huo alijilipua na ndipo wakashindwa kuendelea kupeana taarifa na mwenzake jambo lililosaidia manusura wengi. Kujilipua kwake ilikuwa ishara kwa wenzake wanne kuingia na kuua watu waliokuwa wakikimbia kujinusuru. Tunashukuru, wakati mawasiliano yao yakikata, iliwapa nafasi watu wengi kujificha,  Polisi walisema.