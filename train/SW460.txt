 Naibu Waziri wa Maliasili na Utalii, Lazaro Nyalandu, aliliambia Bunge jana wakati akijibu swali la nyongeza la Mbunge wa Iringa Mjini, Mchungaji Peter Msigwa (Chadema), aliyetaka kujua msimamo wa Serikali wa tatizo la waswahili kubaguliwa katika hoteli za hali ya juu.Nyalandu alisema ni kweli Serikali imekuwa ikipata malalamiko kutoka kwa baadhi ya watu kubaguliwa na kutoa agizo la kuwa ni marufuku hoteli yoyote Tanzania kumbagua mtu yeyote na atakayebainika, hatua kali zitachukuliwa ikiwa ni pamoja na kufungiwa mhusika.Katika swali la msingi la Mbunge wa Viti Maalumu, Magdalena Sakaya (CUF), lililoulizwa kwa niaba yake na Mbunge wa Ole, Rajabu Mbarouk Mohamed (CUF), Sakaya alitaka kujua Serikali ina mpango gani wa kuhakikisha kunakuwepo bei nafuu kwenye hifadhi, ili Watanzania wengi watembelee hifadhi hizo pamoja na hatma ya hoteli ya Mikumi iliyokuwa na mgogoro na Serikali.Nyalandu katika majibu yake, alisema katika ujenzi wa hoteli ya Mikumi, Tanapa imeshatangaza tenda ya wazi kwa wawekezaji ndani na nje, ili kumpata mwekezaji atakayepatikana wakati wowote na kushirikiana nao katika umiliki wa loji hiyo na hoteli kurudi katika hali ya awali.Alisema Tanapa hutoza kiwango kidogo kwa watanzania wanaopenda kulala maeneo yanayomilikiwa na shirika ambapo gharama za kulala katika mabanda yaliyopo hifadhini ni Sh 20,000 hadi 50,000 kulingana na aina ya banda.Aidha, kulala katika kambi za muda za kitalii, kwa watu wazima ni kati ya Sh 5,000 na Sh 15,000 kulingana na aina ya kambi huku watoto wenye miaka mitano hadi 16 hutozwa Sh 2,500 na 7,500 huku chini ya miaka mitano hawatozwi chochote.