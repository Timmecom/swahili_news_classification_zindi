 Wakala wa Vipimo, imewasilisha katika Ofisi ya Rais Tawala za Mikoa na serikali za Mitaa (TAMISEMI) mapendekezo ya kutungwa kwa sheria ndogo katika mamlaka za serikali za mitaa zitakazowangoza wakulima na wafanyabiashara kufunga mazao kwa mujibu wa sheria ya vipimo na kanuni zake.Waziri wa Viwanda, Biashara na Uwekezaji, Charles Mwijage, alisema hayo bungeni jana wakati akijibu swali la Mbunge wa Mlalo, Rashid Shangazi (CCM) aliyetaka kufahamu ni lini serikali itasimamia kwa dhati sheria zake na kuondoa unyonyaji huo wa kufunga mizigo kwa mtindo wa lumbesa.Akijibu swali hilo, Mwijage alisema lengo la serikali kufanya mapitio ya sheria hiyo ni kumlinda muuzaji kwa kudhibiti wanunuzi wanaotumia njia za udanganyifu.Alisema pamoja na marekebisho hayo ya sheria uanzishwaji wa sheria ndogo utasaidia kurahisisha usimamizi wa matumizi ya vipimo rasmi katika ununuzi wa kanuni zake.Alisema ili kurahisisha usimamizi wa matumizi ya vipimo rasmi katika ununuzi wa mazao, Mamlaka za serikali za mitaa zitaainisha vituo maalumu katika vitongoji nchi nzima na kwa mazao yote na hivyo hakuna mfanyabiashara atakayeruhusiwa kusafirisha mazao yaliyofungaswa kinyume cha sheria za vipimo.Alisema Wakala wa vipimo kwa kushirikiana na Mamlaka ya serikali za mitaa itaanzisha vituo maalumu vya ukaguzi bila kusababisha usumbufu katika ufanyaji biashara.Pia aliwataka wakurugenzi kuunga mkono juhudi za kupiga vita matumizi hayo ya vipimo batili katika ununuzi wa mazao ya wakulima, ikiwa ni pamoja na kutenga na kuyasimamia maeneo maalum ya kuuzia mazao. Pia maafisa ugani walioko vijijini wametakiwa kusimamia matumizi ya vipimo rasmi katika vituo hivyo na kutoa taarifa muhimu kwa wakala wa vipimo.