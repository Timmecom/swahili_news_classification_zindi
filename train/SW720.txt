 WACHUNGAJI Josephat Katunzi wa Kanisa la EAGT-City Center la Mtongani Dar es Salaam na Julius Oisso wa Kanisa la Waadventisa Wasabato (SDA), Mtaa wa Kitunda Jimbo la Kusini Mashariki mwa Tanzania wamesema matumizi ya simu za mkononi yanahitaji umakini kwani yanaporomosha maadili nchini.Walisema hayo kwa nyakati tofauti kabla ya kuongoza Ibada ya Kumshukuru Mungu kwa matokeo mazuri ya mtihani wa mwisho uliowawezsha wanafunzi wa Shule Huria ya Brothers Academy (Brofoa) Banana-Ukonga, Ilala jijini Dar es Salaam kufaulu kwa kiwango kikubwa katika mafunzo ya QT shuleni hapo. Mmoja wa wachungaji hao, Katunzi alisema licha ya faida kadhaa za matumizi ya simu katika Teknolojia ya Habari na Mawasiliano (Tehama), bado simu za mkononi zinachangia kubomoa maadili ya jamii kwani vijana wengi hawazitumii kwa faida na kulipa Kanisa na taifa mzigo wa malezi ya vijana waliokengeuka nazo. Malezi ya watoto wengi yameharibika. Simu za mkononi zimeondoa ibada na uwepo wa Mungu katika familia nyingi na kuchangia watoto wengi kuharibikiwa katika masomo na maisha yao,  alisema Mchungaji Katunzi.  Kanisa na Taifa tunahitaji nguvu ya pamoja kuhakikisha teknolojia hii, badala ya kubomoa vizazi vyetu, inavijenga,  Mchungaji alisema. Aliipongeza Brothers Academy kwa mafanikio katika utoaji elimu unaowawezesha wanafunzi wake kufaulu kwa wingi akisema hayo ni matokeo pia ya kumtanguliza Mungu mbele.Mchungaji Oisso alisema:  Kuporomoka kwa madili kunachangiwa na mambo mengi ikiwamo teknolojia kwa kuwa licha ya dini na wazazi kutimiza majukumu yao, mitandao ya kijamii inafichua na kuweka wazi kila kitu kwa watoto na vijana hata mambo machafu.  Naibu Meya wa Manispaa ya Ilala, Omary Kumbilamoto alipongeza matokeo mazuri na ufaulu wa wanafunzi wa Brothers Academy. Alisema manispaa iko nao bega kwa bega kuhakikisha matamanio ya Rais John Magufuli ya vijana kupata haki ya elimu bora, yanatimia. Taasisi kama Brothers Academy zinaonesha kuwa msaada kwa taifa kwani wapo wanafunzi wengi waliokosa fursa kwa sababu mbalimbali hivyo, shule hizi zinawapa nafasi nyingine kuweka mambo sawa,  anasema Kumbilamoto. Mmoja wa wanafunzi waliofaulu shuleni hapo, Restituta Fredrick alisema msimamo wake wa kukataa kumiliki simu hadi atakapokamilisha masomo, ni moja ya mambo yaliyomwezesha kufanya vizuri zaidi katika mitihani yake. Mwalimu na Mkurugenzi wa Brothers Academy, Robert Rwezaula aliyataja mambo yanayochangia mafanikio ya elimu shuleni hapo kuwa ni uwepo wa walimu wa kutosha wenye elimu ya shahada na shahada ya uzamili, uwepo wa maabara ya masomo ya sayansi na kuzingatia mitaala ya wizara na taasisi zake.