 HOSPITALI ya Taifa Muhimbili sambamba na Taasisi ya Tiba ya Mifupa Muhimbili (MOI) zimeeleza zilivyojipanga kutoa huduma kwa haraka na kwa ufanisi mkubwa wakati wote wa Mkutano wa Jumuiya ya Maendeleo Kusini mwa Afrika (SADC) unaotarajiwa kufanyika hapa nchini mwezi Agosti mwaka huu.Hii ni pamoja na kukabiliana pia na dharura ya ugonjwa wowote kwa washiriki wa mkutano huo wa wakuu wa serikali na nchi za jumuiya hiyo. Zikiwa zimebaki wiki mbili kabla ya mkutano huo kuanza jijini Dar es Salaam, wasemaji wa taasisi hizo kupitia vitengo vya uhusiano, habari na mawasiliano, walifafanua walivyoandaa madaktari watakaotoa huduma kuanzia eneo la mkutano hadi kwenye taasisi hizo za umma.Akizungumza na gazeti hili juzi, Mkuu wa Kitengo cha Habari na Mawasiliano ya Umma cha MNH, Aminiel Eligaesha alisema madaktari wenye ujuzi mbalimbali wameandaliwa sambamba na vyumba maalumu katika kipindi chote cha mkutano. Madaktari bingwa, wauguzi wenye mafunzo maalumu ya dharura watakuwapo wakati wote eneo la mkutano utakapokuwa unaendelea..Huku ndani (hospitalini) tumejitayarisha katika maeneo yote ya kutolea huduma kupokea wageni watakaohitaji matibabu,  alisema Eligaesha.Kutakuwapo huduma ya dharura katika eneo la mkutano huo utakaofanyika katika ukumbi wa Kituo cha Mikutano cha Kimataifa cha Julius Nyerere (JNICC) na wakati huo huo ziitaendelea kama kawaida hospitalini hapo.Eligaesha aliongeza:  Tumeandaa pia vyumba ambavyo ni vya watu maalumu (VIP) watakaohitajika kulazwa . Pia vyumba vya upasuaji na kwa wagonjwa wanaohitaji uangalizi maalumu (ICU) vimetengwa kwa ajili ya kuhudumia wageni hao. Kwa mujibu wa mkuu huyo wa kitengo cha habari na mawasiliano, Muhimbili ina ICU yenye vitanda 78 ikilinganishwa na vitanda 25 vilivyokuwapo miaka mitatu iliyopita. Akizungumzia umuhimu wa hospitali hiyo kusini mwa Afrika, Eligaesha alisema kati ya wastani wa wagonjwa 24 kutoka nje ya nchi wanaohudumiwa hospitalini hapo kwa mwezi , zaidi ya robo tatu wanatoka nchi za SADC.Kwa upande wa MOI, Ofisa Uhusiano, Patrick Mvungi alisema licha ya kuteuliwa madaktari bingwa watakaokuwa tayari kuhudumia wagonjwa watakaopata matatizo ya kiafya, vile vile kitengo cha dharura kimewekwa tayari kwa ajili hiyo. Maeneo mengine yaliyoandaliwa ni vyumba vya watu maalumu, maabara sambamba na vipimo kwa ajili ya kutoa huduma kwa haraka endapo itahitajika kufanya hivyo kwa wajumbe wa mkutano huo. Wauguzi na madaktari bingwa wawili wamepangwa wakiwa na watu wengine wa kusaidiana nao kuhakikisha huduma itakapohitajika kwa wajumbe inatolewa ipasavyo na kwa haraka,  alisema Mvungi.Akielezea uwezo wa taasisi, Mvungi alisema ina vifaa vya kisasa vya uchunguzi vya MRI, CT Scan pamoja na darubini za kisasa ya kufanyia upasuaji wa ubongo. Pia ina maabara ya kisasa yenye benki ya damu yenye vifaa vya kisasa. Vyumba vya upasuaji MOI viko tisa ambavyo viwili vinatumika kwa wagonjwa wa dharura. Vile vile taasisi ina wadi maalumu ya kulazwa na kufanyiwa upasuaji siku hiyo hiyo.Vitanda vya ICU ni 16 na vya huduma kwa wagonjwa maalumu ni 32. Wakati huo huo Mvungi alisema taasisi itashiriki maonesho ya wiki ya viwanda ya SADC itakayoanza Agosti 5 hadi 8 na itaonesha washiriki ilivyobobea katika kutoa huduma za kibingwa za magonjwa ya mifupa, ajali, ubongo, mgongo na mishipa ya fahamu.Akishukuru serikali inavyowezesha MOI kutoa huduma bora na za kisasa, Mvungi alisema ikiwa na uzoefu wa zaidi ya miaka 23, imekuwa ikitoa huduma hizo za kibingwa na kufundisha wataalamu wanaobobea katika usingizi. Tutawaonesha jinsi MOI tulivyo na huduma nzuri wasihangaike kwenda nje,  alisema Mvungi na kuongeza kuwa taasisi hupokea wastani wa wagonjwa wanane kwa mwezi kutoka nchi mbalimbali za Afrika zikiwamo za SADC.