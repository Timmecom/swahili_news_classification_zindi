 SERIKALI ya Uganda kwa kushirikiana na Chama cha Wakulima wa Chai nchini Uganda inatarajia kuanza usajili wa wakulima wote wa chai ili kurahisisha mipango ya kuwasaidia waweze kuzalisha mazao bora.Hatua hiyo itakwenda sambamba na kuchukua picha za vitalu vya chai na kuziweka katika kanzidata ili kurahisisha ufuatiliaji wa kilimo cha chai.  Ni wazo zuri kuwasajili wakulima wote nchini na sisi kama serikali tunaunga mkono usajili huo, ikiwa ni pamoja na uhifadhi wa picha katika kanzidata kwa ajili ya matumizi ya baadae,  alisema Waziri wa Kilimo, Christopher Kibanzanga. Kibanzanga aliyasema hayo wakati wa uzinduzi wa kongamano la wakulima wa chai wilayani Kabarole, Uganda.Kazi hiyo inatarajiwa kuigharimu serikali shilingi za Uganda bilioni 1.6, ikiwa ni pamoja na mchango wa sekta ya umma na binafsi. Kwa mujibu wa waziri huyo, serikali ya Uganda pia itaunda sera madhubuti itakayosimamia sekta ya kilimo cha chai ili kiwe na tija kwa wakulima na soko la ushindani.  Baada ya sikukuu za Krismasi na Mwaka Mpya, sera ya sekta ya kilimo cha chai itawasilishwa katika baraza la mawaziri kwa ajili ya mapitio ya mwisho kwa sababu ndani ya sekta hiyo bado kuna wakulima wanaozalisha bidhaa hafifu na kuathiri soko letu la chai na kuathiri soko la fedha za kigeni,  alisema Kibanzanga.Mpaka sasa Uganda ina viwanda vya chai 32 na zao la chai ni la pili kwa kuingiza fedha nyingi za kigeni. Ili kuzuia uzalishaji wa chai isiyokidhi vigezo, serikali ilitoa onyo kuwa kiwanda kitakachozalisha chai hafifu kitafungwa. Uganda inazalisha kiasi cha tani 70,000 kila mwaka na asilimia 90 ya zao hilo linategemea masoko ya nje ya nchi. Baadhi ya wazalishaji wa chai walisema kuwa mwendelezo wa uzalishaji wa zao la chai lisilo na viwango ni matokeo ya kukosa sheria ya kudhibiti wakulima na viwanda vya chai.