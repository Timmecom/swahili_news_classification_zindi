 SERIKALI imeagiza waganga wakuu wote kuhakikisha wanafanya ufuatiliaji wa kila kifo kitakachotokea katika hospitali zote nchini ili kubaini chanzo cha vifo hivyo, jambo litakalosaidia kuimarisha mikakati katika kupambana na magonjwa, hususani magonjwa ya milipuko.Hayo yamesemwa Dar es Salaam na Mkurugenzi wa Kinga kutoka Wizara ya Afya, Maendeleo ya Jamii, Jinsia Wazee na Watoto, Dk Leonard Subi alipokutana na wasimamizi wa huduma za afya katika jiji la Dar es Salaam (RHMT).Mkutano huo ulikuwa na lengo la kujadiliana mbinu mbalimbali ili kukabiliana na magonjwa ya mlipuko, hususan katika kipindi hiki cha milipuko ya magonjwa ya dengue na kipindupindu.Dk Subi alisema katika vita dhidi ya magonjwa ya mlipuko ni lazima kushirikiana na taasisi nyingine kama vile Mamlaka ya Maji Safi na Maji Taka Dar es Salaam (Dawasa) ili kuhakikisha upatikanaji wa maji safi na salama kwa kurekebisha na kuimarisha miundombinu ya maji ambayo yanaweza kuwa moja ya chanzo cha mlipuko wa magonjwa hayo.Alisema moja ya makubaliano ya kikao hicho ni kuhakikisha inapofika Juni 30, mwaka huu ugonjwa wa dengue uwe umekwisha katika jiji la Dar es Salaam. Wamenihakikishia kwamba inapofika tarehe 30 mwezi huu, wamesema mbinu zote zitatumika kuhakikisha ugonjwa wa homa ya dengue unaisha Dar es Salaam au unapungua kwa kiwango ambacho hautoonekana  amesema.Aidha, alimuagiza Mganga Mkuu kuhakikisha wanatumia taarifa zote za wagonjwa ambao wanafariki kutokana na magonjwa ya Kipindupindu pamoja na ugonjwa wa homa ya dengue ili kupata takwimu sahihi ya vifo vinavyosababishwa na magonjwa hayo.Aliendelea kusema kuwa serikali imefanikiwa kupambana dhidi ya ugonjwa wa kipindupindu, huku ikifanikiwa kupunguza maambukizi ya homa ya dengue kutoka wagonjwa 1000 mpaka kufikia wagonjwa 200 kwa wiki na jitihada zinaendelea kuchukuliwa ili kuutokomeza kabisa ugonjwa huo.Mbali na hayo alisisitiza katika mapambano dhidi ya mbu anaesababisha homa ya ugonjwa wa dengue ni lazima kushirikisha wananchi katika ngazi ya jamii ili kutoa elimu ya kutosha juu ya namna yakuzuia ugonjwa huo.Dk Subi alimwagiza Mganga Mkuu wa Mkoa wa Dar es Salaam kuhakikisha anashirikiana na wakurugenzi ili kutimiza ahadi za kununua mashine za kunyunyizia mazalia ya mbu ambao wanasababisha ugonjwa wa Dengue.Pia ameagiza watu wote wanataobainika kutapisha maji machafu katika mazingira kuchukuliwa hatua kali kupitia sheria ya afya ya jamii ya mwaka 2009.Mganga Mkuu wa Mkoa wa Dar es Salaam, Dk Yudas Ndungile alimshukuru Mkurugenzi wa Kinga kutoka Wizara ya Afya, kwa muda aliotenga ili kufahamu kiundani hali ya utendaji kazi katika sekta ya afya katika ngazi ya mkoa na kuahidi kutekeleza maagizo yote ili kuendelea kuimarisha sekta hiyo.