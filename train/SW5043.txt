 MAHAKAMA ya Hakimu Mkazi Kisutu, Dar es Salaam imepanga Agosti 3, mwaka huu kuwasomea maelezo ya awali Rais wa Klabu ya Simba, Evans Aveva na makamu wake, Godfrey Nyange  Kaburu  wanaokabiliwa na kesi ya utakatishaji fedha.Awali, Wakili wa Serikali Mwandamizi, Shadrack Kimaro alidai mbele ya Hakimu Mkazi Mkuu, Thomas Simba kuwa kesi hiyo imekuja kwa ajili ya kutajwa na kwamba itaendeshwa na maofisa kutoka Ofisi ya Mkurugenzi wa Mashitaka nchini (DPP) wakishirikiana na maofisa kutoka Taasisi ya Kuzuia na Kupambana na Rushwa (Takukuru).Kimaro alidai, kwa kuwa upelelezi wa kesi hiyo upo tayari hivyo wako tayari kwa ajili ya kuwasomea washitakiwa hao maelezo ya awali. Pia alidai kuwa mshitakiwa Aveva bado mgonjwa na kwamba hakufikishwa mahakamani hapo kwa ajili ya kusikiliza shauri hilo.Mawakili wa utetezi, Nehemia Nkoko akisaidiana na Nestory Wandiba aliomba upande wa mashitaka kuharakisha kuwasomea washitakiwa hao maelezo ya awali kwa kuwa bado wanaendelea kuteseka mahabusu.Hakimu Simba aliahirisha kesi hiyo hadi Agosti 3, mwaka huu kwa ajili ya kuwasomea washitakiwa hao maelezo ya awali.Katika shauri lililopita, mahakama hiyo ilitoa siku saba kwa upande wa mashitaka kubadilisha hati ya mashitaka kwa kuwaondoa washitakiwa wa tatu na wanne katika kesi hiyo au kuwakamata.Washitakiwa wengine katika kesi hiyo ni Mwenyekiti wa kamati ya usajili ya Simba, Zacharia Hans Pope na Franklin Lauwo.Inadaiwa Machi 15, mwaka jana, jijini Dar es Salaam, washitakiwa Aveva na Nyange wote kwa pamoja walighushi fomu ya kuhamisha fedha kuonesha kwamba Simba inalipa deni la Dola za Marekani 300,000 kwa Aveva, kitu ambacho si kweli.Katika mashitaka ya pili yanayomkabili Aveva, inadaiwa Machi 15, mwaka jana maeneo ya Benki ya CRDB tawi la Azikiwe wilayani Ilala, Dar es Salaam, alitoa nyaraka hiyo ya uongo kwa benki hiyo kuonesha kuwa klabu hiyo inalipa Dola za Marekani 300,000 kwa Aveva.Pia inadaiwa tarehe tofauti tofauti kati ya Machi 15 na Juni 29, mwaka jana, ndani ya mkoa huo, washitakiwa walikula njama kutakatisha fedha dola za Marekani 300,000 huku wakijua kwamba fedha hizo ni zao la uhalifu ambalo ni kughushi.Machi 15 mwaka jana, katika benki ya Barclays Mikocheni wilayani Kinondoni, Dar es Salaam, Aveva alijipatia Dola za Marekani 300,000 wakati akijua kuwa alipata fedha hizo kutokana na nyaraka za kughushi.Katika mashitaka ya tano yanayomkabili Nyange, ilidaiwa Machi 15, mwaka jana katika tawi la Barclays tawi la Mikocheni, alimsaidia Aveva kupata fedha kutoka katika benki hiyo huku akijua kwamba ni zao la uhalifu ambalo ni kutokana na kughushi fomu ya kuhamishia fedha.