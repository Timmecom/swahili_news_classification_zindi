 BARAZA la Taifa la Uhifadhi na Usimamizi wa Mazingira (NEMC) limesema litatumia sheria kusimamia kwa makini zuio la matumizi ya mifuko ya plastiki. Limewataka wadau wote, kutekeleza agizo hilo la serikali kabla ya Juni 1, mwaka huu.Akizungumza na waandishi wa habari jijini Dar es Salaam, Mkurugenzi Mkuu wa NEMC, Dk Samuel Gwamaka, alisema Sheria ya Mazingira na Kanuni zake vinazuia utengenezaji na matumizi ya kitu chochote kinachoharibu mazingira, ikiwa ni pamoja na mifuko ya plastiki.  Marufuku hii ina maana kubwa sana katika ustawi wa mazingira ya nchi yetu.Usimamizi wa marufu hii utaanzia ngazi ya mtaa hadi taifa maana katika ngazi zote hizi tuna ofisi za mazingira.  Tutasimamia sheria kwa nguvu zetu zote, bila ubaguzi. Tutatumia sheria bila kujali nafasi ya mtu katika jamii, cheo, rangi au mahali anakotoka,  alifananua. Kufuatia matukio hayo, Dk Gwamaka aliwashauri wadau wote kutekeleza agizo la serikali katika kipindi kilichowekwa ili kujiepusha na usumbufu utakaowakabili ikiwa watapuuza agizo hilo. Kila mdau atimize wajibu wake kabla ya Juni 1, mwaka huu,  alisisitiza. Meneja Mkuu Msaidizi wa Kiwanda cha Kutengeneza Karatasi cha Mufindi, Gregory Chogo alisema kiwanda chao kina uwezo wa kutosha wa kuzalisha malighafi za kutengeneza mifuko mbadala.