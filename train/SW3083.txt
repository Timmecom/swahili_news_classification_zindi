 KUELEKEA kilele cha Tamasha la Tigo Fiesta kesho, zaidi ya wasanii 30 mashuhuri wanatarajiwa kutumbuiza kwenye jukwaa moja jijini Dar es Salaam,  Imeelezwa. Kwa mujibu wa waandaaji wa tamasha hilo, Clouds Media Group tamasha hilo litahitimishwa kwa staili yake huku wasanii zaidi ya 30 wakitarajiwa kutamba kwenye jukwaa moja. Meneja wa Huduma za Masoko wa Tigo Tanzania ambao ndio wadhamini wa tamasha hilo,  William  Mpinga alisema kuwa katika msimu huu ambao  Fiesta inaelekea tamati,  Tigo itakuwa ikitoa ofa mbalimbali kwa wateja wake."Tumepata taarifa kuwa kuna wasanii zaidi ya 30 watakaoburudisha,  sisi kama tigo nasi tutatoa ofa kwa wote watakaotumia huduma za tigo wakati huu wa kuelekea fainali za Fiesta, " alisema Mpinga.Mratibu wa Fiesta, Gadner Habash alisema kuwa mafanikio ya fiesta kwa mwaka huu yalikuwa mazuri."Tumetembea mikoa 14 nchini na tulipokelewa vizuri sasa tunajipanga kukiwasha Dar es Salaam Jumamosi kwenye viwanja vya Leaders. "Ni jambo la furaha kwetu kwani wadhamini wetu wamekuwa nasi kila mahali huku wasanii nao wakitoa burudani iliyoenda shule," alisema Habash na kuwataka wananchi kujitokeza kuanzia saa 10 jioni kwenye viwanja vya Leaders Dar es Salaam. Kwa niaba ya wasanii ambao wamekuwa wakitoa burudani kwenye mikoa mbalimbali msimu huu, Joh Makini alisema wasanii wamekuwa wakihudumiwa vyema na kuwekewa mazingira mazuri ya kufanya shoo nzuri."Ni fiesta hii ambayo mnapata burudani za maana. Kwanini msijitokeze viwanja vya Leaders ? Mtapata vibeszote kutoka kwetu, " alisema Makini. Naye msanii Mimi Mars alisema kwa mara ya kwanza amepiga shoo Fiesta na kufurahishwa na jinsi alivyopokelewa na mashabiki lakini imekuwa sehemu ya kuwaongezea wasanii kipato.Akielezea jinsi ya kushiriki promosheni za Tigo kwenye Fiesta,Mpinga alisema mashabiki wa muziki watafurahia punguzo kubwa la bei kwa tiketi za kuingia katika tamasha hilo kubwa zaidi katika ukanda wa Afrika Mashariki na Kati watakaponunua tiketi zao kupitiaTigo Pesa/Masterpass QR.