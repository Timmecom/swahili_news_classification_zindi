 WABUNGE wanaounda Kundi la wabunge wa Bunge la Tanzania juu ya Maendeleo Endelevu ya Bunge, bila kujali itikadi za siasa, wameungana na kuipongeza serikali ya awamu ya tano kwa kasi ya utekelezaji wa mradi wa ujenzi wa reli ya kisasa ya umeme Dar es Salaam kwenda Mwanza ya kilometa 1,219.Wamekiri hawakutarajia kuona kasi kubwa ya ujenzi iliyofikiwa katika mradi huo mpaka sasa na kuwa Rais John Magufuli anaandika historia na atakumbukwa kwa miaka mingi kutokana na uthubutu wake.Walisema reli hiyo ya kihistoria katika ukanda wa Afrika Mashariki na Kati itakuwa chachu ya ustawi wa kiuchumi kwa Tanzania na nchi jirani zaidi ya sita zinazotarajiwa kutumia reli hiyo kusafirisha bidhaa kutoka bandari ya Dar es Salaam.Walisema hayo juzi wakiwa katika siku ya kwanza ya ziara ya kukagua maendeleo ya ujenzi huo katika kipande cha Dar es Salaam-Morogoro cha kilometa 300 kilichokamilika kwa asilimia 36, na cha awamu ya pili ya mradi kinachoanzia Morogoro- Makutupora kitakachokuwa na umbali wa kilometa 422.Mwenyekiti wa kundi hilo, Augustine Vuma, Mbunge wa Kasulu Vijijini (CCM) akizungumzia mradi huo katika kambi ya ujenzi ya Soga, Pwani, alisema wamejionea uhalisia wa kazi kubwa inayofanywa na mkandarasi, Kampuni ya Yapi Merkezi ya Uturuki kwa kushirikiana na Mota-Engel ya Ureno na kwamba, licha ya kasi yao, wanafanya kazi kitaaluma hasa kwa kuzingatia ubora katika kila hatua. Kwa ujenzi huu na kasi hii, Rais John Magufuli anakwenda kuandika historia. Atakumbukwa na vizazi na vizazi kwa uthubutu wa kujenga reli hii ya kisasa, tena kwa fedha za ndani. Ikumbukwe reli hii itadumu kwa miaka 100. Si mnaona tunavyowakumbuka Wajerumani kwa kutujengea reli hii zaidi ya miaka 100 sasa na bado inafanya kazi? Ndivyo vizazi na vizazi zitakavyomkumbuka Rais Magufuli,  alisema.Alisema kwa ubora wa kazi alioushuhudia na wabunge wenzake, ana imani kuwa Tanzania itatekeleza bila ya wasiwasi moja ya malengo ya dunia ya kuwa na miundombinu endelevu.Alipongeza pia matumizi ya malighafi nyingi za ndani, akitolea mfano saruji, nondo, mawe na kadhalika.Aidha, alipongeza kitendo cha Watanzania wengi, karibu 7,000 sawa na zaidi ya asilimia 96, kuajiriwa katika mradi huo.Wa Chadema, CUF wafungukaMbunge wa Mtwara Mjini, Maftaha Nachuma (CUF) alionekana kufurahishwa zaidi na hata alipopewa nafasi ya kuzungumza, alianza kwa kusema,  Tumeona. Ama kweli kuona ni kuamini. Akaendelea kusema siku zote aliposikia juu ya mradi huo, hakuwa anaelewa kinachoendelea, kwani mara kadhaa alizopita Ilala, Dar es Salaam, hakukutana na kitu cha kuthibitisha dhamira ya dhati ya ujenzi huo. Mara kadhaa sikuona cha maana, kumbe nguvu kubwa iko humu ndani ndani. Ama kweli kuona ni kuamini. Nimejionea pesa ya wananchi inavyotumika. Na kwa hiki, serikali inastahili pongezi kwa sababu reli hii inakwenda kuwa mkombozi wa uchumi wa nchi. Ni mradi utakaochochea maendeleo kwa kasi ya ajabu. Nahisi wapo wanaotuonea wivu kwa ujenzi huu na wako tayari kutuchanganya. Nasema, tusirudi nyuma, tushirikiane kuipeleka mbali nchi yetu,  alisema na kuishauri serikali kuangalia uwezekano wa kuijenga pia reli ya mikoa ya Kusini ambayo ilikuwepo hadi mwaka 1963.Alisema reli ya Kusini itasaidia kuiunganisha bandari ya Mtwara na nchi jirani, lakini pia katika eneo tajiri la mgodi wa makaa ya mawe Liganga na Mchuchuma, ili kuifungua zaidi Tanzania kiuchumi.Mbunge wa Mikumi (Chadema), Joseph Haule `Profesa Jay , alikiri hakujua kama kazi kubwa inafanyika katika mradi huo, huku akiongeza kuwa, ujenzi wake utakapokamilika utaleta unafuu mkubwa kiuchumi.Alisema kasi inayoendelea inatia matumaini makubwa kuyafikia maendeleo yaliyokusudiwa na serikali. Ni mradi mzuri utakaofufua uchumi wa nchi. Utasaidia katika usafiri na usafirishaji wa bidhaa. Nikiri kwamba kabla ya kufika kujionea kinachoendelea, sikujua kama wako makini katika mradi huu. Naona wakandarasi wanawajibika ipasavyo, wanakwenda kwa kasi inayoendana na ubora,  alisema Haule.Haule mmoja wa wasanii maarufu wa muziki wa kizazi kipya maarufu kama Profesa Jay alisema  hakika huu ni mwanzo mzuri. Kwetu wanasiasa maendeleo yanapaswa kupigiwa zaidi kelele kuliko maneno. Mbunge mwingine wa Chadema, Catherine Ruge wa Viti Maalumu naye aliungana na wabunge wengine kupongeza utekelezaji wa mradi huo akisema utafungua biashara na fursa za kiuchumi kwa Watanzania.Meneja Mradi wa reli hiyo kutoka Shirika la Reli Tanzania (TRC) kipande cha Dar es Salaam- Morogoro, Machibya Masanja, alisema kasi yao haitasimama, kwani hawana kizuizi cha aina yoyote. Hakuna kikwazo, kila kitu kipo. Tunatarajia Novemba 2, mwaka 2019 tutakabidhiwa rasmi mradi kwa kipande cha Dar es Salaam- Morogoro ili tuweze kuanza kuuendesha wakati vipande vingine vya Morogoro- Makutupora na kuendelea hadi Mwanza ujenzi wake ukiendelea,  alisema.Gharama za mradi kutoka Dar es Salaam hadi Makutupora ni Sh trilioni 7.1 fedha za ndani ya nchi. Mradi umegawanyika katika vipande vitano, cha kwanza ni kutoka Dar es Salaam hadi Morogoro kitakachogharimu Sh trilioni 2.7.Kipande kingine cha kutoka Morogoro hadi Makutupora chenye urefu wa kilometa 422 kitagharimu Sh trilioni 4.4. Vipande vingine ni kutoka Makutupora hadi Tabora vya kilometa 376.5, Tabora hadi Isaka vya kilometa 162.5 na Isaka hadi Mwanza vya kilometa 311.25. Katika mradi, kazi zinazoendelea ni kuweka matuta, madaraja, kupasua miamba sehemu zenye milima, kuweka mataruma, kusimika nguzo za umeme, kujenga madaraja ya juu mijini na utandikaji wa reli.Akiweka jiwe la msingi la ujenzi wa mradi huo Aprili mwaka huu, Rais Magufuli alisema ili nchi iweze kujitegemea, ina wajibu wa kumiliki vitu muhimu kama reli, bandari, nishati, barabara, mawasiliano.Alisema ana kiu ya kuona Tanzania inakuwa na miundombinu ya uhakika kama hiyo kwani itakuwa ni kichocheo muhimu cha ukuaji wa uchumi kwa nchi na hata nchi jirani. Reli ya kisasa ya Tanzania itakuwa na kasi ya kilometa 160 kwa saa, hivyo kuifanya kuwa ya aina yake kwa reli za masafa marefu Afrika.Ni reli ya mizigo na abiria na ina urefu wa kilomita zaidi ya 722 na njia za kupishania kutoka Dar es Salaam  Morogoro mpaka Dodoma ukitoa njia za kupishania, zaidi ya kilomita 500 kutoka Dar es Salaam   Dodoma huku ikiwa ni ya mizigo na abiria .