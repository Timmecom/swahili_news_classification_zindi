 NAIBU Waziri wa Habari, Utamaduni, Sanaa na Michezo, Juliana Shonza (pichani) anatarajiwa kuongoza mashindano ya riadha ya Mererani Tanzanite Marathon yatakayofanyika Januari 27 katika mji mdogo wa Mererani wilayani Simanjiro Mkoani Manyara.Akizungumza jana Mwenyekiti wa mbio hizo, Charle Mnyalu alisema kuwa tayari Waziri huyo amethibitisha kushiriki na kwa ujumla maandalizi yanaendelea vyema na zawadi za pesa ,medali na Vidani vya Madini ya Tanzanite zitatolewa kwa washindi. Alisema zaidi ya washiriki 2,000 kutoka ndani na nje ya nchi wanatarajiwa kushiriki mbio hizo za kilomita 21 na kilomita tano, ambapo zoezi la uandikishaji linaendelea katika vituo vya Dar es Salaam, Kilimanjaro na Arusha.Alisema mpaka sasa wanashukuru wadhamini na wadau mbalimbali waliojitokeza kuwaunga mkono, zikiwemo Kampuni za Banana Investiment na Shirika la Zanzibar Insuarance Corporation kwa kuwaunga mkono kuhakikisha mbio hizi zinafanikiwa.Meneja wa mbio hizo, Alfredo Shahanga alizitaja zawadi kuwa ni Sh 700,000 kwa mshindi wa kwanza wa kilometa 21 kwa wanaume na wanawake wakati mshindi wa pili ataondoka na Sh 400,000, mshindi wa tatu atapata Sh 300,000, mshindi wa nne atapata Sh 200,000, mshindi wa tano Sh100,000 na wa sita Sh 75,000 huku mshindi wa saba hadi wa 10, kilammoja ataondoka na Sh 50,000. Mbio hizi zinalenga kuhakikisha zinatangaza madini ya Tanzanite, ambayo ni adimu na yanapatikana Tanzania pekee ikiwa ni katika kuhakikisha mjini mdogo wa Mererani unatangazwa, kwani ni semehe pekee ambayo yanapatikana madini hayo,   alisema Shahanga. Meneja wa Shirika la Zanzibar Insuarance Kanda ya Kaskazini, Muhammad Matumula alisema waliona wasibaki nyuma katika kusaidia kusukuma gurudumu la michezo hasa riadha kwani kama wadau wana mchango mkubwa kuhakikisha wanaunga mkono .