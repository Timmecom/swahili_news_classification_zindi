 WACHIMBAJI wadogo wa dhahabu katika mgodi wa Ndurutu, kitongoji cha Mlimani, Kijiji cha Kilama Kata ya Iyogwe wilayani Gairo, mkoa wa Morogoro wameiomba Wizara ya Madini kufungua eneo hilo la mgodi ili waendelee kujipatia riziki.Mgodi huo ulifungwa baada ya watu watano kufa kwa kufukiwa na maporomoko ya udongo Juni 8 mwaka huu.Ombi hilo wamelipitisha kwa Mwenyekiti wa Chama Cha Mapinduzi (CCM) wilayani Gairo, Shaban Sajilo aliyeambatana na kamati ya siasa wilaya hiyo kuutembelea mgodi huo ambao umefungwa mwezi mmoja sasa.Mgodi huo ulifungwa na Naibu Waziri wa Madini, Stanslaus Nyongo wakati alipotembelea eneo hilo akiwa na Mkuu wa mkoa wa Morogoro, Dk Kebwe Stephen Kebwe kujionea ajali iliyotokea katika mgodi huo na kuua.Hatua ya kufungwa sehemu ya mgodi huo ililenga kuweka utaratibu mzuri wa kisheria, huku wachimbaji wakitakiwa kuwa na vikundi, leseni pamoja na kujengwa kwa vyoo na soko la madini.Wakizungumza kwa nyakati tofauti kwenye mkutano huo, wachimbaji hao walisema tayari wameunda vikundi vya ushirika zaidi ya 97 ili visajiliwe na kupewa leseni ya uchimbaji madini.  Tangu kusitishwa na uchimbaji eneo lililoua wenzetu lenye madini hadi sasa tunaishi katika hali mbaya, kwani hatupewi majibu sahihi ya viongozi wa serikali ya wilaya,  alisema Veronica Luoga.Veronica, ambaye ni mchimbaji wa madini mwenye uzoefu wa zaidi ya miaka 12, alisema pia baadhi ya watendaji wa serikali ya wilaya wanawanyanyasa na kuwatolea lugha zisizo na staha wakati wakiomba majibu ya changamoto walizonazo.Thomas Masuka aliiomba Wizara na Serikali ya mkoa wa Morogoro kuwaruhusu waanze kuchimba madini hayo na kuweka utaratibu wa kuweka watendaji wa madini watakaokuwa wakichukua mrabaha. Tunaiomba Wizara ya Madini kupitia Mkuu wa Mkoa itufungulie kwa kuruhusu eneo la uchimbaji lililozuiliwa na maofisa madini waje, kuweka utaratibu ili serikali ichukue mapato yake,  alisema George.Kutokana na malalamiko hayo, Mwenyekiti wa CCM Wilaya ya Gairo, Sajilo aliwataka wachimbaji kuwa wavumilivu kwani ombi lao litafikishwa kwa Mkuu wa mkoa wa Morogoro pamoja na Mamlaka zinazohusika ili na wao waweze kunufaika na Serikali kupata mapato.Mkuu wa wilaya ya Gairo, Siriel Mchembe alisema hadi sasa vikundi 98 vya ushirika vimeundwa na vimelipia fedha halmashauri ya wilaya na leseni 100 za wachimbaji wa eneo hilo zimeombwa; na kwamba mwenye dhamana ya kufungua eneo hilo ni mkuu wa mkoa.