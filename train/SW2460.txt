 WAZIRI Mkuu, Kassim Majaliwa kesho anatarajiwa kuzindua chaneli mpya ya utalii, inayoitwa Tanzania Safari Channel inayoratibiwa na Shirika la Utangazaji Tanzania (TBC).Lengo la chaneli hiyo inayojumuisha wadau mbalimbali wakiwamo Bodi ya Utalii Tanzania (TTB), Mamlaka ya Hifadhi ya Ngorongoro (NCAA), Shirika la Hifadhi za Taifa Tanzania (TANAPA) na Wakala wa Misitu Tanzania (TFS), inalenga kuongeza watalii kutoka milioni 2.1 wa ndani na nje wanaotembelea vivutio na makumbusho kwa sasa.Akizungumza na waandishi wa habari jana jijini Dar es Salaam, Mkurugenzi Mkuu wa TBC, Dk Ayoub Rioba alisema utalii nchini unaingiza zaidi ya Dola za Marekani bilioni 2.3 sawa na zaidi ya Sh trilioni tano kwa mwaka na kuajiri watu zaidi ya milioni 1.5.Dk Rioba alisema kwa Tanzania, sekta hiyo ina vivutio vingi ambavyo vikiendelezwa vitaleta faida kubwa kwa Taifa na kuongeza uelewa kwa wananchi na jumuiya ya kimataifa kuhusu vivutio vya utalii vinavyopatikana nchini. Kwa kuanzia chaneli hiyo itaonekana kwenye king amuzi cha StarTimes na baadaye tutatumia mifumo ya minara ya chini na satelaiti ili vipindi vya utalii vitakavyokuwa vinarushwa mbashara viweze kuonekana ndani na nje ya nchi,  alisema Dk Rioba.Aliongeza,  Tanzania imebarikiwa kuwa na vivutio vingi vya utalii kama vile wanyamapori, maeneo ya kihistoria, maeneo mahususi ya kijiografia, mimea na wanyama kwa pamoja vinaongeza Pato la Taifa litokanalo na utalii. Dk Rioba alifafanua kuwa chaneli hiyo itaongeza uelewa kwa wananchi na jumuiya za kimataifa kuhusu maeneo ya uwekezaji kiutalii, kuwezesha jamii zinazozunguka maeneo ya utalii kunufaika na huduma za utalii pamoja na kuhamasisha uhifadhi wa mazingira asili na utamaduni kwa ajili ya uchumi endelevu.Alisema wamejipanga kuhakikisha chaneli hiyo inaonesha vipindi vyenye mvuto kwani wameshanunua vifaa vya kisasa na kwamba wataanza kurusha vipindi kutoka maeneo ya vituo vya utalii ili kuongeza tija. Vipindi vya chaneli vinatarajiwa kutengenezwa na wadau wa TBC, wadau wengine wa utalii, sekta binafsi na vingine vitatengenezwa kwa pamoja na vyombo vingine vya utangazaji vya utalii,  alisema.Mkurugenzi Mtendaji wa TTB, Devota Mdachi alisema watalii kutoka nje ya mipaka ya Tanzania wanaoingia nchini kwa mwaka ni milioni 1.3 na Watanzania wanaotembelea hifadhi na makumbusho ni 800,000. Mdachi alisema mara nyingi walikuwa wakialika watu kutoka nje ya nchi kwa ajili ya kuja kutengeneza filamu za utalii, hivyo watatumia fursa iliyopo ili filamu hizo zioneshwe kwenye chaneli hiyo mpya. Tunavyo vivutio vingi ikiwemo fukwe, historia, tamaduni na vingine ambavyo Watanzania wanapaswa kuvifahamu na kuviona,  alisema Mdachi. Mkuu wa NCAA, Dk Freddy Manongi alisema ni muhimu kutangaza utalii ndani na nje ya nchi ili watu watembelee na kujua mambo mengi yaliyopo nchini zaidi ya yale wanayoyasikia. Dk Manongi alisema wanashirikiana na TBC na wadau wengine ili kuhakikisha kuwa wanainua hadhi ya utalii ili ulipiwe na Watanzania wenyewe na sio kusubiri wageni kutoka nje.