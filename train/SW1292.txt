 MABINGWA watetezi wa Ligi Kuu Soka Tanzania Bara, Simba leo wanashuka dimbani kuwakabili Coastal Union ya Tanga katika mchezo wa ligi hiyo utakaochezwa kwenye uwanja wa Uhuru, Dar es Salaam.Mchezo huo ni muhimu kwa Simba kama itashinda itafikisha pointi 81 katika michezo 31 na kuishusha Yanga iliyokaa kwa muda mrefu kileleni mwa msimamo ikiwa na pointi 80 katika michezo 34 iliyocheza. Wekundu hao wanapewa nafasi kubwa ya kushinda mechi hiyo kwasababu hawajapoteza mchezo wowote kwenye uwanja wa nyumbani tangu kuanza kwa msimu huu.Timu hizo zilikutana katika mchezo wa raundi ya kwanza kwenye uwanja wa Mkwakwani Tanga, na Simba kuibuka na ushindi wa mabao 2-1. Mwenendo wao kwenye ligi hivi sasa ni kama hawakamatiki kutokana na ubora wa kikosi chao kuanzia safu ya ushambuliaji inayoongozwa na Meddie Kagere anayeongoza kwa mabao 17, John Bocco 14 na Emmanuel Okwi 11.Mpaka sasa unaweza kusema Simba ni bora zaidi kwenye ushambuliaji ikiongoza kwa kufunga mabao 61 ikifuatiwa na Yanga yenye mabao 54. Lakini pia, safu ya ulinzi iko vizuri kwani imefungwa mabao 12 kwenye nyavu zake ikiwa ndio timu pekee yenye mabao machache. Coastal Union inayoshika nafasi ya 10 kwenye msimamo, imeshacheza michezo 33 na ina pointi 41.Timu hiyo licha ya kuonyesha ushindani katika baadhi ya mechi zao zilizopita inaonekana kuwa na mapungufu kwenye safu ya ulinzi ikifungwa mabao mengi 33 kuliko mabao iliyofunga wao 29. Ni timu inayoonekana kucheza kwa kulinda na kushambulia kiasi kwani sare walizopata ni 14.