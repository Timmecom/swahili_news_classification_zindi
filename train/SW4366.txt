 MWANARIADHA kutoka Tanzania Faraja Damas amefuzu fainali ya mbio za mita 5000 katika mashindano ya majeshi ya dunia yanayoendelea China huku akiwapita wanariadha wengine 24.Faraja alishika nafasi ya kwanza baada ya kukimbia kwa dakika 14:39.24 akiwaacha nyuma wakimbiaji wengine katika kundi la pili la wakimbiaji waliokuwa wakisaka nafasi ya kuingia fainali. Hata hivyo siku haikuwa njema kwa mwanaridha Joseph Panga baada ya kushindwa kufuzu katika hatua ya fainali baada ya kukimbia nafasi ya sita nyuma kwa dakika 14:10.47 katika kundi ambalo pia lilikuwa na wakimbiaji 24.Katika kundi hilo, Mkenya Peter Ndegwa aliongoza baada ya kukimbia kwa dakika 14:04.67 na kutinga fainali huku akiwa na kibarua cha kukabiliana na wanaridha wengine tisa waliofuzu fainali. Wanariadha hao wa mbio za mita 5000 wanatarajia kuchuana kesho kumpata mshindi wa kwanza wa pili na watatu watakaonyakua medali. Wakati huo huo, Mwanariadha Private Gisamoda Emannuel ameshika nafasi ya nne kati ya wanariadha 39 kutoka nchi 46 zilizoshiriki mbio za mita 10,000 akitanguliwa na El aaraby Mohamed kutoka Morocco aliyeshika nafasi ya kwanza.Petros Amanal wa Ujerumani akishika nafasi ya pili na tatu ikishikwa na Sahli Hamza naye wa Morocco huku mtanzania mwingine Marco Sylvester akishika nafasi ya sita. Mwanariadha Private Magdalena Shauri aliyeshinda mashindano ya Majeshi Afrika Mashariki anatarajiwa kukimbi leo usiku katika fainali za mbio za Mita 5000 huku wanariadha wa Marathoni wakiongozwa na Private Felix Simbu wakitarajiwa kukimbia keshokutwa.Wakati huo huo bondia Selemani Kidunda ametolewa katika hatua ya robo fainali baada mpambano mkali ambapo Kidunda alipambana muda wote na kumrushia mpinzani wake makonde mazito. Hata hivyo mpaka mwisho wa Mpambano Kidunda alipata pointi 26 huku mpinzani wake Ghousoon Ahmad wa Syria akipata pointi 30 na kutangazwa mshindi baada ya maamuzi ya majaji wote watano.