 Takriban asilimia 90 ya korosho ghafi yote inayozalishwa nchini huuzwa nchi za Vietnam pamoja na India. Haya yamesemwa leo, Jumapili na Mkurugenzi Mkuu wa Bodi ya Korosho Alfred Francis katika maadhimisho ya siku maalumu ya mazao ya mkakati kwenye Maonyesho ya Biashara ya 43 ya Kimataifa (Sabasaba).Francis ameeleza kuwa hii ni kutokana na ukosekanaji wa miundombinu ya kubangua korosho hizo nchini.  Kama tutawekeza kwenye miundombinu bora ya kubangua korosho ghafi zetu, tutanufaika zaidi ikiwa ni pamoja na kuongezeka kwa fursa za ajira, pamoja na mapato,  ameeleza. Ameongeza tena kuwa korosho hizi zikibanguliwa nchini, zipo bidhaa nyingine zitapatikana kutokana na maganda hayo ya korosho ikiwa ni pamoja na kutengenezea juisi, mvinyo, maziwa ya korosho na mengineyo. Ubanguaji wa korosho nchini utasaidia pia kuongeza thamani ya mazao yetu nchini na kuongeza wigo wa masoko,  amesema.