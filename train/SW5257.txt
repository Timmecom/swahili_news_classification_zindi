 MABINGWA watetezi wa Ligi Kuu Bara, Simba leo wanatarajia kuendelea na kampeni za kutetea taji hilo watakapocheza na Polisi Tanzania kwenye Uwanja wa Taifa, Dar es Salaam.Simba inaongoza ligi ikiwa na pointi 47 inaingia kwenye mchezo huo wa mwisho wa mzunguko wa kwanza ikiwa na matarajio ya kufikisha pointi 50. Simba wanaongoza ligi hiyo wanaingia kwenye mchezo 19 wa kukamilisha ratiba ya michezo ya mzunguko wa kwanza wa ligi hiyo wakiwa na dhamira ya kufikisha pointi 50 ,wanakabiliana na Polisi ambao wanashika nafasi ya saba wakiwa na jumla ya pointi 30 walizovuna kwenye michezo 18.Simba inaingia uwanjani leo ikiwa na rekodi ya kushinda mechi nne mfululizo, lakini pia ikiwa haijapoteza mchezo wowote nyumbani tangu kuanza kwa msimu huu. Aidha, mechi ya leo haitarajiwi kuwa rahisi kwa mabingwa hao kwani wapinzani wao pia wameshinda mechi tatu mfululizo.Pamoja na kwamba Simba wamekuwa na udhaifu kwenye safu ya ulinzi kwa kuruhusu nyavu zao kutikiswa katika michezo mitatu kati ya minne iliyopita, lakini Polisi haitakiwi kuwachukulia poa kwani mchezo wake wa mwisho dhidi ya Coastal Union walionekana kubadilika kwneye safu yake ya kiungo na ulinzi na kuibuka na ushindi wa mabao 2-0.Awali, katika mechi tatu mfululizo Simba licha ya kuibuka na ushindi lakini iliruhusu nyavu zake kutikiswa kutokana na udhaifu kwenye safu yake ya kiungo na walinzi wa kati.Aidha, kwa upande wa Polisi, inaonekana bora kwenye kiungo na ulinzi kwani katika michezo yake mitatu iliyopita, wameruhusu nyavu zake kutikiswa mara moja tu, hali inayofanya mechi ya leo kutokuwa rahisi kwa pande zote mbili.Kuhusu wachezaji Shiza Kichuya na Luis Misquissone Ofisa Habari wa Simba, Haji Manara alisema wanatarajiwa kuanza kutumika kwa mabingwa hao muda wowote kwani vibali vyao vya kimataifa vilitarajiwa kufika jana.