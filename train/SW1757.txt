 BAADA ya kipigo cha mabao 4-0 kutoka kwa Gor Mahia FC katika mchezo wa makundi wa michuano ya Kombe la Shirikisho Afrika, mashabiki na wanachama wa Yanga wameutaka uongozi kufanya uamuzi mgumu kwa kusafisha upya kikosi.Kipigo hicho cha ugenini kimemtoa hadharani mchezaji wa zamani wa Yanga, Abeid Mziba akieleza kutoridhishwa na kiwango cha wachezaji akidai walikwenda kucheza kutimiza wajibu na siyo kushindana na baadhi hawaendani na ukubwa wa Yanga. Wachezaji wamekata tamaa na mchezo wa jana (juzi) walicheza kwa kutimiza wajibu tu na siyo kushindana. Yanga ina matatizo na kuna wachezaji hawana msaada na timu, hivyo timu haiwezi kuendelea kuwa nao,  alisema Mziba.Pia alisema wachezaji wengine hawapo sawa kisaikolojia kwani wamejitwika matatizo yaliyopo kwenye klabu na kuacha kuonesha jitihada binafsi na kufanya vibaya ndio kunazidi kuwamaliza.Alisema tangu kuondoka kwa Kocha George Lwandamina, Yanga imekuwa na rekodi mbovu kutokana na matokeo mabaya kwani kikosi hakifanyi vizuri. Naye kocha wa zamani wa Yanga, Kenedy Mwaisabula  Mzazi  na kipa wa zamani wa timu hiyo, Peter Manyika walisema timu haikuwa na maandalizi ya mchezo, kwani ilijitoa kwenye mashindano ya Kagame ambayo yangewaweka vizuri hivyo haikuwa vizuri kisaikolojia na kimwili. Mpira siyo kuendesha baiskeli useme unaendesha. Yanga haikuwa na  match fitness  na hata mazoezi ilifanya kwa siku nne tu halafu ikaenda kucheza na Gor Mahia ambayo ilitoka kwenye Kagame,  alisema Mwaisabula. Kitaalamu Yanga haikuandaliwa kimashindano kwani kisaikolojia na kimwili haikuwa sawa na maandalizi yake hayakuwa mazuri,  alisema Manyika.Mwaisabula alisema kukosekana kwa Yondani na Hassan Kessy si sababu ya timu hiyo kufungwa mabao hayo, na kwamba hata wangekuwepo bado ingefungwa. Sana sana wangepunguza idadi ya mabao tu, lakini kufungwa wangefungwa maana kiukweli Yanga haikujiandaa kwa mechi hiyo, ilichofanya ni kutimiza wajibu tu, ikamilishea ratiba basi,  alisema Mwaisabula. Uongozi ujitizame upya  kama timu hiyo ndio wanaingia nayo kwenye mashindano mengine, kazi itakuwa kubwa, wajipange na wafanye maamuzi mapema,  alisema.Mjumbe wa Baraza la Wazee wa klabu hiyo, Ibrahim Akilimali, ameutaka uongozi wa Yanga kuwafukuza wachezaji wote kwa sababu wamekosa mchango wa kuisaidia timu na kumbakisha Kelvin Yondani pekee.Akilimali alisema matokeo ya juzi yanazidi kuleta taswira mbaya kwa timu hiyo na namna mwenendo mzima wa klabu ulivyo sasa na uongozi kuitisha uchaguzi ili kupata watawala wapya watakaofanya kazi kwa weledi ili kuisaidia timu kuimarika na kurejesha makali yake. Inabidi Yanga waitishe uchaguzi haraka ili kupata viongozi wapya kuikwamua klabu kutoka kwenye hali ya ukata wa fedha uliopo hivi sasa iweze kujiimarisha kiuchumi,  alisema Akilimali.Yanga imebakisha michezo mitatu za marudiano ambapo itaifuata Rayon ya Rwanda na michezo miwili dhidi ya Gor Mahia na USM Algiers itachezwa Uwanja wa Taifa, Dar es Salaam. Yanga inakamata mkia ikiwa na pointi moja, ikifuatiwa na Rayon Sports ya Rwanda yenye pointi mbili, Gor Mahia ina pointi tano na USM Alger ikiwa kinara na pointi saba.