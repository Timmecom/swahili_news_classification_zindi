 KAMANDA wa Jeshi la Polisi mkoani Pwani (ACP), Wankyo Nyigesa amesema kuwa ametishiwa na watu wasiofahamika kupitia ujumbe mfupi wa simu (SMS) kuwa watamhamisha kwenye mkoa huo.Sababu inayotajwa kuwa nyuma ya ujumbo huo wa vitisho ni kutokana na kuwazuia kufanya shughuli zao za kuingiza bidhaa kwenye bandari bubu ambazo zinasababisha nchi kukosa mapato kwa kukwepa ushuru.Akizungumza kwenye kituo cha Polisi wilaya ya Bagamoyo mbele ya Mkuu wa Mkoa wa Pwani, Mhandisi Evarist Ndikilo baada ya kufanikiwa kukamata vitu mbalimbali ambavyo vinasadikika kuingizwa nchini bila ya kulipiwa ushuru yakiwemo madumu ya mafuta ya kula 4,311 kwenye operesheni iliyofanyika Novemba 22.Akielezea namna operesheni hiyo ilivyofanikiwa alisema kuwa jeshi hilo limefanikiwa kukamata madumu ya mafuta ya kula 4,311 ya lita 20 kila moja na mafuta ya dizeli madumu 52 ambayo yanadhaniwa kuwa hayakulipiwa ushuru wakati wa kuyaingiza nchini.Aidha walifanikiwa kukamata vifaa vya ujenzi marumaru katoni 200, friji 16, pikipiki moja isiyokuwa na namba usajili, bangi kete 512 na pombe ya moshi lita 16 na inawashikilia watuhumiwa 17 ambao wanatuhumiwa kuhusika na matukio hayo.