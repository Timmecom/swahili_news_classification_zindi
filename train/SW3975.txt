 MRADI wa Kukarabati na Kuimarisha Mifumo ya Umeme (REDAP) umewezesha Tanzania kuachana na umeme kutoka Kenya kwa matumizi Wilaya ya Longido mkoani Arusha. TEDAP ni mradi wa Shirika la Umeme Tanzania (TANESCO) na umetekelezwa mikoa ya Arusha, Kilimanjaro na Dar es Salaam.Kwa Arusha na Kilimanjaro, mradi umejenga na kukarabati vituo vinane vya umeme kwa gharama ya Dola za Marekani 13,083,948.07. Akizungumza na wahariri waliotembelea vituo hivyo vya umeme jana jijini Arusha, Meneja Mwandamizi wa Miradi wa Tanesco, Emmanuel Manirabona alisema TEDAP umesaidia kuwapo umeme wa uhakika na wa kutosha mikoa hiyo.Alivitaja vituo vya Arusha vilivyojengwa na kukarabatiwa kuwa ni Njiro B, Kiltex, Sakina, Themi, Unga Limited, na Mount Meru. Alisema ujenzi wa kituo kipya cha Sakina umewezesha Wilaya ya Longido kupata umeme wa uhakika Gridi ya Taifa na kuachana na umeme wa Kenya uliokuwa ghali, usioaminika.  Kwa sasa watu wa Longido wanapata umeme kutoka katika kituo hiki cha Sakina. Hii ni faida ya mradi wa TEDAP,  alisema Manirabona. Meneja wa Tanesco Mkoa wa Arusha, Herini Mhina alisema Longido imeanza kupata umeme huo tangu kukamilika kituo cha Sakina mwaka juzi. Mhina alisema mahitaji ya umeme Longido ni megawati moja na kuna wateja 2,893 waliounganishwa na huduma ya umeme.Mhandisi Mkuu Usambazaji Umeme Tanesco Arusha, Donasiano Shamba alisema vituo hivyo sita vimesaidia mkoa kuwa na umeme wa kutosha na wa uhakika, huku kukiongezeka laini nyingi zaidi za kupeleka umeme kwa wateja. Alitoa mfano wa faida za ujenzi huo kuwa ni viwanda kupata umeme kikiwamo Kiwanda cha Bia Tanzania (TBL) ambacho kina laini yake pekee ya megawati 2.5 kutoka kituo cha Kiltex.Shamba alisema vituo vingi ya hivyo vina umeme wa ziada na ndio maana mkoa huo unawaalika wawekezaji katika sekta ya viwanda kwani wana umeme wa ziada na wa kuaminika. Kwa Kilimanjaro, vituo vya mradi wa TEDAP ni viwili wakati Dar es Salaam kumejengwa vituo vipya na kukarabtiwa Kurasini, Gongolamboto na Mbagala kilichowezesha mikoa ya Kusini kupata umeme Gridi ya Taifa. Mbali ya hivyo, vituo vingine ni City Centre, Mburahati, Mikocheni, Oysterbay, Ubungo, Chang ombe na Kariakoo, vyote vya mkoa huo vikigharimu Dola za Marekani milioni 20.83.