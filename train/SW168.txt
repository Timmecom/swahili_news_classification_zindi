 UJENZI wa reli ya kisasa unaoendelea katika maeneo mbalimbali kati ya Dar es Salaam- Morogoro na Dodoma, umetajwa kuviachia neema kubwa viwanda vya ndani kutokana na malighafi yenye thamani ya mabilioni kununuliwa nchini.Kwa sasa viwanda vya saruji na nondo, ndivyo vinavyoonekana kunufaika zaidi kutokana na mahitaji makubwa ya malighafi hizo, zinazotumika zaidi katika ujenzi wa reli ya kihistoria barani Afrika, ulioanzishwa na Serikali ya Awamu ya Tano chini ya utawala wa Rais Dk John Magufuli.Meneja Mradi wa reli hiyo kutoka Shirika la Reli Tanzania (TRC) kwa kipande cha Dar es Salaam na Morogoro, kitakachokuwa na jumla ya kilometa 300, Machibya Masanja, alisema juzi kuwa pamoja na mradi kulenga kunufaisha nchi, anafurahi kuona kwamba karibu asilimia 90 ya malighafi zinatoka nchini, hivyo kuongeza mzunguko wa fedha katika viwanda vya ndani. Ni bahati ya aina yake kwa mradi mkubwa kama huu kutegemea malighafi chache sana kutoka nje. Hapa kwetu labda ni vyuma vyenyewe vya reli tu ndivyo huagizwa kutoka Japan, lakini vingine kwa asilimia 90 pesa inabaki hapa hapa,  alisema.Alitoa mfano kuwa kwa upande upande wa saruji, mahitaji kati ya Dar es Salaam na Morogoro ni mataruma ya reli 500,100, hivyo saruji inayotumika kwa mataruma pekee ni zaidi ya tani 200,000, kwani kila taruma moja lenye uzito wa kilo 380 kwa asilimia 40 hutengenezwa kwa saruji.Saruji hiyo ni mbali na ile inayotumika katika madaraja makubwa na madogo katika sehemu korofi, zenye miinuko au mabonde. Aidha, kwa upande wa Dar es Salaam, kipande cha kilometa 16 kati ya Steshenei Kuu na Gongo la Mboto, litakalokuwa na njia za reli za juu katika baadhi ya maeneo, linatarajiwa kubeba mirunda ya zege 510, achilia mbali nguzo zinazosimika ili kubeba mirunda hiyo.Mrunda mmoja wa zege unatengenezwa kutokana na tani 12 za saruji, sawa na mifuko 240, huku ukisukwa kwa vipande vya nondo vya ukubwa tofauti.  Sasa ukiangalia hapo unaweza kuona jinsi viwanda vyetu vinavyonufaika kutokana na ujenzi huu.Hapo tumezungumzia vitu vichache tu, lakini ukiachililia mbali faida za mradi kiuchumi baada ya kukamilika kwake, tayari mradi umechangia katika kukuza uchumi wa viwanda, kutoa ajira na mengineyo mengi. Kama tusingekuwa na malighafi hizi, ni dhahiri fedha zingekwenda nje ya nchi, na hata ajira zingekwenda huko.  Masanja, akiwa katika eneo la kiwanda cha mataruma eneo la Soga mkoani Pwani, alisema kiwanda kina uwezo wa kuzalisha mataruma 1,080 kwa siku, hivyo kuchangia kwa kiasi kikubwa ajira kwa Watanzania wa kada mbalimbali.Mradi ya Dar es Salaam   Morogoro umeajiri asilimia 96 ya Watanzania.  Ndiyo hali halisi, tunatengeneza vitu vyetu kwa ubora wa kimataifa na tunapata malighafi kama saruji, kokoto, mchanga, maji na nondo hapa hapa nyumbani, hivyo tunatekeleza mradi huku tukikuza tukikuza pato na nchi,  alisema Machibya huku akishangiliwa na kundi la vijana wa Kitanzania wanaonufaika na ajira katika mradi huo.Kwa sasa, ujenzi umeshika kasi na kukamilika kwa asilimia 36, lakini meneja huyo akisema hawaoni tena kikwazo cha kutokamilika kwa mradi mwishoni mwa mwaka kesho.  Hakuna kikwazo, kila kitu kipo. Tunatarajia Novemba 2, mwaka 2019 tutakabidhiwa rasmi mradi kwa kipande cha Dar es Salaam- Morogoro ili tuweze kuanza kuuendesha wakati vipande vingine vya Morogoro- Makutupora na kuendelea hadi Mwanza ujenzi wake ukiendelea.Mradi huo hadi kukamilika unatarajiwa kuwa wa kilometa 1,219 kutoka Dar es Salaam hadi Mwanza. Awali, Mkurugenzi Mkuu wa TRC, Masanja Kadogosa alisema awamu ya kwanza ya mradi huo wa reli kutoka Dar es Salaam hadi Makutupora unagharimu Sh trilioni 7.1.Mradi umegawanyika katika vipande vitano, kipande cha kwanza ni kutoka Dar es Salaam hadi Morogoro, kitakachogharimu Sh trilioni 2.7.  Kipande kingine ni kutoka Morogoro hadi Makutupora chenye urefu wa kilometa 422 ambacho kitagharimu shilingi trilioni 4.4, Makutupora hadi Tabora kilometa 376.5, Tabora hadi Isaka kilometa 162.5 na Isaka hadi Mwanza kilometa 311.25,  alisema Kadogosa.Katika maeneo mbalimbali kati zinazoendelea kwa sasa ni kuweka matuta, madaraja, kupasua miamba kwa sehemu zenye milima, kuweka mataruma, kusimika nguzo za umeme, kujenga madaraja ya mjini ambayo treni itapita juu na sasa utandikaji wa reli.Akiweka jiwe la msingi la ujenzi wa mradi huo Aprili mwaka huu, Rais Magufuli, alisema anatamani kuiona Tanzania ikiwa kama Ulaya kwa upande wa miundombinu, akisisitiza kuwa miundombinu imara ya usafiri ni kichocheo muhimu cha ukuaji uchumi katika nchi na kwamba bila miundombinu hiyo ni ndoto kupata maendeleo. Kukosekana kwa miundombinu imara na ya uhakika, imesababisha gharama za usafiri kuwa juu kulinganisha na maeneo mengine duniani,  alisema Rais Magufuli na kutoa mfano kuwa, wastani wa bei ya kusafirisha kontena moja la futi 20 kwenye nchi za Afrika Mashariki umbali usiozidi kilomita 1,500 ni Dola za Marekani 5,000 na kwamba bei hiyo ni sawa na gharama ya kusafirisha kontena lenye ukubwa kama huo kutoka China hadi Tanzania umbali wa kilomita 9,000. Tafiti zinaonesha pia kukosekana kwa miundombinu imara ya usafiri kunashusha pato la nchi za Afrika kwa asilimia kati ya moja na mbili na kuongeza gharama za usafirishaji kwa asilimia 40. Hali hii inasababisha nchi zetu zishindwe kushindana na nchi zingine katika masuala ya biashara, uwekezaji na maendeleo ya viwanda,  alisema.Kwa mujibu wa Rais Magufuli, ripoti ya Benki ya Maendeleo ya Afrika (AfDB) ya 2015 kuhusu usafiri wa reli, inaonesha usafiri wa reli ni muhimu, kwani ni mhimili mkubwa kwa maendeleo ya kiuchumi na usipoboreshwa, Afrika haitaweza kutumia rasilimali na utajiri ilionao. Alisisitiza kuwa, ili nchi yoyote iweze kujitegemea, ina wajibu wa kumiliki vitu muhimu kama reli, bandari, nishati, barabara, mawasiliano na vingine.Aliongeza kuwa, ujenzi wa reli ya kisasa utaongeza tija na ufanisi katika usafiri wa reli nchini kwani utarahisisha usafirishaji wa mizigo na abiria. Mathalani, safari kati ya Dar es Salaam na Mwanza inayotumia saa 36 kwa usafiri wa reli ya kawaida, sasa itapungua mara nne na kufikia saa 7 hadi 9 tu. Dar es Salaam na Morogoro safari yake itakuwa chini ya saa 1:30 wakati kwenda Dodoma hazitazidi saa 3.Kwa upande wa biashara, alisema itaimarisha biashara kati ya Tanzania na nchi jirani za Burundi, Jamhuri ya Kidemokrasia ya Kongo (DRC), Rwanda, Uganda, Zambia na kadhalika ambazo hazina bahari, hivyo kutegemea kusafirisha mizigo kupitia bandari ya Dar es Salaam. Treni za mizigo zinatarajiwa kubeba tani milioni 17 kwa mwaka. Hii si tu itapunguza uharibifu wa barabara kutokana na malori ya mizigo, lakini itaongeza pia kasi ya biashara nchini na nchi za jirani pia.Reli ya kisasa ya Tanzania itakuwa na kasi ya kilometa 160 kwa saa, hivyo kuifanya kuwa ya aina yake kwa reli za masafa marefu barani Afrika. Ni ya mizigo na abiria na ina urefu wa kilomita zaidi ya 722 pamoja na njia za kupishania kutoka Dar es Salaam  Morogoro mpaka Dodoma ukitoa njia za kupishania ni zaidi ya kilomita 500 kutoka Dar es Salaam   Dodoma huku ikiwa ni ya mizigo na abiria .Katika nchi tisa zenye miradi ya SGR barani Afrika, Afrika Kusini, Morocco na Tunisia wamejenga reli ambazo ni fupi zenye urefu wa kilomita 80 mpaka 100 zina kasi kubwa ambayo ni kilomita 200 kwa saa zikiwa treni maalumu kwa abiria tu.