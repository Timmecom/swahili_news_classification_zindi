 WAKATI Tanzania ikichukua hatua dhidi ya matumizi ya mifuko ya plastiki, Kenya na Rwanda zimeingia katika hatua nyingine ya kuelekea kuzuia matumizi ya bidhaa za plastiki zinazotumika mara moja na kutupwa.Hizo ni pamoja na chupa za maji na soda, mifuko ya plastiki, vikombe, mirija, vijiko vya plastiki na vifungashio vya vyakula.Nchini Rwanda, tayari Bunge dogo limebariki muswada uliowasilishwa na Waziri wa Mazingira, Dk Vincent Biruta hivi karibuni kuhusu kusudio la kuzuia uzalishaji, uagizaji, matumizi na uuzaji wa bidhaa za plastiki zinazotumika mara moja.Imeelezwa kuwa, bidhaa nyingi za plastiki zinazotumika mara moja ya kutupwa kuchangia kwa kiasi kikubwa uharibifu wa mazingira.Katika kikao hivi karibuni, wabunge 56 walipitisha muswada huo wenye Sura 5 na Vifungu 20 vinavyoelezea juu ya marufuku iliyopendekezwa na pia utekelezaji wake utakavyokuwa.Kifungu cha tatu kinapendekeza adhabu ya kufungwa kwa shughuli, kutaifisha mali na faini ya Faranga milioni 10 kwa watakaokiuka zuio la uzalishaji bidhaa zitakazopigwa marufuku.Aidha, kwa waagizaji wa bidhaa hizo, watakaokiuka zuio watakumbana na adhabu ya kutaifishwa kwa mali zao, lakini pia faini itakayokuwa mara kumi ya thamani ya bidhaa alizoagiza.Kwa wauzaji wa jumla wa bidhaa za plastiki zinazotumika mara moja ya kutupwa, watakumbana na faini ya faranga 700,000 na mali zao kutaifishwa.Na kwa upande wa wauzaji wa rejareja, adhabu yao itakuwa faini ya faranga 300,000 na mali zao zitataifishwa.Msingi wa adhabu hizo umetajwa kudhibiti uharibifu wa mazingira, kama ilivyonza kwa mifuko ya plastiki ambayo kwa sasa imepigwa marufuku katika nchi tatu kati ya sita za Jumuiya ya Afrika Mashariki ambazo ni Tanzania, Kenya na Rwanda.Nchi ambazo hazipiga marufuku zuio la mifuko ya plastiki ni Uganda, Burundi na Sudan Kusini.Rais Kenyatta akiwa nchini Canada katika mkutano maalumu hivi karibuni, Rais Uhuru Kenyatta alitangaza marufuku ya bidhaa za plastiki nchini Kenya, akianzia na maeneo ya hifadhi za taifa, fukwe za bahari, mito na maziwa, maeneo ya misitu na mengine ya uhifadhi mazingira.Alisema zuio la bidhaa hizo katika maeneo yaliyotajwa yanatarajiwa kuanzia Juni 5, mwakani.