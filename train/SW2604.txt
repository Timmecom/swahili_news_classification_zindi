 MABAO sita aliyoyafunga mpaka sasa mshambuliaji wa Klabu ya Simba, Mnyarwanda, Meddie Kagere kwenye michuano ya Ligi ya Mabingwa Afrika yamemfanya avunje rekodi katika michuano hiyo iliyodumu kwa miaka mitano.Kagere kwa sasa anashika nafasi ya pili katika orodha ya ufungaji akiwa nyuma ya Moataz Al Mahd wa Al Nasr mwenye mabao saba. Rekodi hiyo aliyoivunja Kagere ni ile iliyowekwa mwaka 2014 na mshambuliaji wa Klabu ya Yanga, Mrisho Ngassa ya kuwa mchezaji pekee wa klabu ya Tanzania kufikisha idadi kubwa ya mabao katika michuano hiyo mikubwa Afrika kwa ngazi za klabu, alifikisha mabao sita.Mshambuliaji huyo wa kimataifa wa Rwanda, aliyafunga mabao mawili katika mechi za mzunguko wa awali dhidi ya Mbabane Swallows, kisha matatu katika mechi ya mzunguko wa kwanza dhidi ya Nkana FC na bao moja dhidi ya Al Ahly. Ngassa aliyafunga mabao yake yote sita katika mechi mbili za hatua ya awali dhidi ya AS Komorozine de Domoni ya Comoro, matatu katika mchezo wa kwanza na mengine mchezo wa marudiano. Yanga waliishia katika hatua ya kwanza baada ya kutolewa na Al Ahly kwa penalti 4-3, mchezo wa kwanza walishinda 1-0 kisha wakafungwa 1-0 katika mechi ya marudiano.