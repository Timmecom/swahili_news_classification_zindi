 WAKATI Ligi Kuu Tanzania Bara imesimama kupisha mchezo wa timu ya Taifa Stars dhidi ya Lesotho katika mbio za kufuzu kwa fainali za Kombe la Mataifa ya Afrika, Afcon 2019, Azam FC bado ni zaidi ya Simba na Yanga kileleni mwa msimamo wa ligi hiyo. Taifa Stars itakwaana na Lesotho katika mchezo wa kusaka nafasi ya kufuzu kwa Afcon mwakani nchini Cameroon utafanyika Novemba 18 ugenini. Kwa sasa timu hiyo imepiga kambi ya mazoezi Afrika Kusini ikiendelea kuzoea hali ya hewa ya Lesotho, huku kocha wake, Mnigeria Emmanuel Amunike akisema kuwa maandalizi yanaenda vizuri kwa ajili ya mpambano huo muhimu. Kwa upande wa Ligi Kuu Tanzania Bara, Azam FC kwa muda sasa iko kileleni ikiwa na jumla ya pointi 30, baada ya kushuka dimbani mara 12 wakati mabingwa watetezi Simba pamoja na watani zao Yanga, wenyewe wana pointi 26 kila moja lakini wakicheza mechi pungufu. Simba, wenyewe wameshuka uwanjani mara 11 wakati Yanga wamefanya hivyo mara 10, hivyo ni matarajio ya timu hizo kutumia vizuri viporo vilivyobaki ili kuifikia na kuipita Azam FC katika mbio za kusaka ubingwa na nafasi ya kuliwakilisha taifa katika Ligi ya Mabingwa wa Afrika mwakani.Licha ya ligi kutofikia hata katikati ya msimu, lakini dalili zimeanza kuonekana kuwa mbio za kuwania taji hilo zitakuwa za timu tatu za Azam, Simba na Yanga, huku Mtibwa Sugar ikifuatiwa, licha ya kutokuwa tishio sana katika mbio hizo kutokana na rekodi yake. Mtibwa Sugar ndio wawakilishi wa Tanzania Bara katika mashindano ya Kombe la Shirikisho Afrika baada ya kutwaa ubingwa wa Kombe la FA. Timu za Biashara United ya Musoma, Tanzania Prisons ya Mbeya, African Lyon ya Dar es Salaam, Lipuli, Alliance ya Mwanza, Ndanda ya Mtwara, Mwadui ya na Stand United za Shinyanga haziko katika nafasi nzuri, kwani wakati wowote zinaweza kushuka au kupanda katika msimamo kutokana na jinsi zitakavyochanga karata zao. Kiujumla mbio za kuwani ubingwa bado mbichi, lakini biashara siku zote ni asubuhi na jioni huwa ni kazi ya kuhesabu mapato, hivyo Azam FC kama itakwenda na mwendo huu wa kushinda mechi zake licha ya kupata ushindi mwembamba, inaweza kufika mbali na kufanya makubwa. Azam na Yanga ndio timu pekee ambazo hadi sasa hazijafungwa, lakini Simba pamoja na kufungwa ndio wenye kuonekana kuwa na safu kali ya ushambuliaji baada ya hadi sasa kutupia jumla ya mabao 23 ikifuatiwa na Yanga yenye mabao 17 na Azam 15.