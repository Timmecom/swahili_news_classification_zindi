 BUNGE limeishauri serikali kutoa msamaha mahususi kwa viwanda vya ndani ili taulo za kike zinazozalishwa humu nchini, ziweze kushindana na zinazoagizwa kutoka nje.Hayo yalibainishwa na Mwenyekiti wa Kamati ya Bunge ya Bajeti, George Simbachawene alipokuwa akisoma taarifa ya mwaka kuhusu utekelezaji wa majukumu katika kipindi cha Januari mwaka jana hadi Januari mwaka huu.Alisema serikali ilifanya marekebisho ya Sheria ya Kodi ya Ongezeko la Thamani (VAT) ambayo ilisamehe kodi ya ongezeko la thamani kwenye taulo za kike zinazozalishwa nchini. Hatua hii mpaka sasa imepunguza mapato ya serikali kwa kiasi cha Sh milioni 38.9 na pia imeathiri wazalishaji wa ndani wa taulo za kike kwa kuwa hivi sasa hawezi kuomba marejesho ya VAT (input tax) walizolipia katika ununuzi wa malighafi kutoka nje na uzalishaji. Hivyo taulo za kike zinazozalishwa ndani zimekuwa na bei ya juu kulinganishwa na zinazoingizwa kutoka nje,  alisema.Aidha, Simbachawene alisema serikali pia ilitoa msamaha wa kodi kwa miradi ya serikali inayotekelezwa kwa mikopo ya biashara na mikataba ya mradi ya utekelezaji kati ya serikali na taasisi za fedha. Utekelezaji wa hatua hii umekuwa na changamoto kwa sababu miradi inayonufaika na msamaha huu inaonekana ni ile tu ambayo itaanza baada ya mabadiliko hayo na yanahusu miradi ambayo ilikuwa imekwama kutokanana vifungu hivyo. Serikali iliahidi kwenda kulifanyika kazi suala hilo ili miradi ya nyuma nayo inufaike na kukwamuliwa kutokana na msamaha huo. amesema.Simbachawene amesema pia Kamati inaishauri Serikali kuangalia uwezekano wa kupanua punguzo la kodi ya mapato kwa viwanda vya kimkakati pamoja na viwanda vilivyopo katika sekta hizo ili kuwe na ushindani ulio sawa.Katika marekebisho ya Sheria ya Kodi ya Mapato (income tax), serikali ilipunguza kiwango cha kodi kwa viwanda vya dawa na wazalishaji wa bidhaa za ngozi kwa kipindi cha miaka mitano. Hatua hii imewezesha viwadna vitano vipya vya dawa vimefunguliwa ambavyo ni Prince Pharmaceuticals Co. Ltd, Kairuki Pharmaceutical Industry Ltd, Zinga Pharmaceutical Ltd, Vista Pharmaceutical Ltd, Bahari Pharmaceuticals Ltd na M Pharmaceutical Ltd,  amesema.