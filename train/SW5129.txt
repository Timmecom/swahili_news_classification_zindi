 YANGA na Azam FC leo zinatarajiwa kushuka dimbani kwenye viwanja viwili tofauti kusaka pointi tatu muhimu kwenye mechi za Ligi Kuu.Mshike mshike huo wa ligi umerejea tena baada ya kusimama kwa wiki mbili kupisha maandalizi ya timu ya taifa iliyokuwa kwenye michezo ya kufuzu Kombe la mataifa ya Afrika (Afcon).Yanga itacheza mchezo wake wa kwanza wa ugenini dhidi ya Mwadui FC kwenye uwanja wa Kambarage Shinyanga, timu hizo zikikutana kwa mara ya kwanza msimu huu zikiwa kwenye nafasi tofauti. Katika michezo minne waliyokutana misimu miwili iliyopita, Yanga imeshinda mara mbili, imepata sare moja na kupoteza mmoja ikiwa ugenini.Aidha, timu hizo zinakutana Yanga ikitoka kulazimishwa sare ya bao 1-1 dhidi ya Ndanda katika mchezo uliopita kabla ya kusimama kwa ligi, huku Mwadui ikishinda bao 1-0 dhidi ya Lipuli FC.Timu hiyo ya Jangwani imekuwa katika ubora tangu kuanza kwa msimu huu haijapoteza mchezo wowote. Imecheza michezo 10, imeshinda minane, sare mbili na kushika nafasi ya tatu kwenye msimamo ikiwa na pointi 26.Lakini inahitaji kushinda la sivyo, huenda ikashuka kwenye nafasi waliyopo. Pia, Mwadui imejitahidi kiasi, katika michezo 13, imeshinda mitatu, sare nne na kupoteza sita ikiwa na pointi 13, ikishika nafasi ya 14.Iwapo itaruhusu kufungwa huenda ikazidi kushuka na kukaribia mstari wa hatari. Mchezo huo utakuwa mtihani wa kwanza kwa Kocha wa Yanga Mwinyi Zahera ambaye hajawahi kushuhudia changamoto za viwanja vya mikoani lakini mwenyewe aliwahi kusema anapenda michezo ya ugenini akiamini hakuna presha kama ilivyo nyumbani.Kwa upande wa Azam wanatarajia kukutana na Ruvu Shooting kwenye uwanja wa Chamazi huku wakitarajiwa kumkosa mshambuliaji wao hatari Donald Ngoma anayetumikia kadi nyekundu.Vinara hao hawajapoteza mchezo wowote wakiongoza kwa pointi 30, baada ya kucheza michezo 12, kushinda tisa na kupata sare tatu. Wanacheza na Ruvu ambao sio wa kubeza, wanaoshika nafasi ya 12, baada ya kucheza michezo 13, kushinda minne, sare nne na kupoeza mitano. Azam FC haijapoteza mchezo kwenye uwanja wake wa nyumbani na hata ugenini lakini lolote linaweza kutokea kwa yeyote inategemea na jinsi walivyojipanga.