 WAWAKILISHI wa Tanzania katika Ligi ya mabingwa Afrika Simba wanatarajiwa kuondoka kesho kuelekea eSwatini kwa ajili ya mchezo wa marudiano dhidi ya Mbabane Swallows utakaochezwa Jumanne.Katika mchezo wa kwanza uliochezwa Dar es Salaam hivi karibuni wekundu hao wa Msimbazi waliibuka na ushindi wa mabao 4-1, kwenye uwanja wa Taifa, Dar es Salaam.Akizungumzia safari hiyo jana kwa waandishi wa Habari, Mkuu wa Idara ya Habari na Mawasiliano wa Simba Haji Manara alisema kikosi cha wachezaji 21, benchi la ufundi na viongozi sita watasafiri wakiwa tayari na mikakati ya kuhakikisha wanapata matokeo mazuri. Juzi wachezaji walikuwa na mapumziko na leo (jana) wameingia kambini kwa maandalizi ya mchezo ujao, ni mechi ngumu lakini inahitajika mikakati ya nguvu ya ndani na nje ya uwanja kuhakikisha tunapata matokeo chanya, alisema.Alisema ipo nafasi kwenye Shirika la Ndege la Ethiopia kwa mashabiki wanaotaka kuungana nao eSwatini kwa gharama nafuu ya Sh. 690,000 hadi Afrika Kusini kisha kuunganisha basi kutoka Johannesburg hadi kule kwa gharama ya Sh. 115,000.Alisema mashabiki wa Tanzania wanaoishi Afrika Kusini tayari wamethibisha kwenda eSwatini kuiunga mkono Simba.  Tunawashukuru Watanzania wote wanaoishi Afrika Kusini wamejipanga kwenda kuiunga mkono timu yetu.Tunao taarifa kuwa Watanzania wengi watakwenda, alisema. Wawakilishi wengine wa Tanzania katika Kombe la Shirikisho Afrika Mtibwa Sugar nao pia, wataondoka kesho kuelekea Shelisheli kwa ajili ya mchezo wa marudiano dhidi ya Northern Dyanamo. Katika mchezo wa kwanza wakata miwa hao wa Morogoro walishinda 4-0 hivi karibuni. Manara alisema  tuwaombee wawakilishi wengine Mtibwa nao waweze kufuzu katika mchezo wa marudiano.Tunaomba dua kutoka kwa mashabiki ili timu zote mbili zifanikiwe kusonga mbele, alisema. Katika hatua nyingine, Manara aliwaomba radhi Azam kwa kitendo cha mashabiki wa klabu ya Simba kuwalaumu kwa kutoa gari na kuwapa Mbabane walipokuwa hapa nchini, akisema kuwa Azam wanahitaji kupongezwa badala ya kulaumiwa kwasababu waliwasaidia kuwapa usafiri huo bure na wao wakalipia mafuta tu.Aliasema  nilitegemea mtawapongeza ndugu zetu hawa kwa uzalendo, sikutegemea kuona wakilaumiwa. Kiukweli walichokifanya ni uzalendo hasa, tunaomba radhi na tunasikitika sana kwa kuwakwaza, tunawashukuru na tunategemea wataendelea kutoa ushirikiano kwa klabu za Tanzania na timu za taifa, .