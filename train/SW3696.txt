 Mwenyekiti wa Kamati hiyo, Hawa Ghasia aliyasema hayo juzi bungeni wakati akitoa maoni ya kamati hiyo baada ya Waziri wa Fedha na Uchumi, Dk Philip Mpango kuwasilisha awamu ya pili ya Mpango wa Maendeleo ya Taifa wa mwaka 2016- 2021 bungeni mjini hapa.Ghasia alisema ukuaji wa sekta ya viwanda katika utekelezaji wa awamu ya kwanza ya mpango huo ulikuwa asilimia 6.6 chini ya lengo la kufikia wastani wa asilimia 11 mwaka 2015.Alisema jambo hilo haliridhishi maendeleo ya uchumi wa viwanda huku akisema sekta ya madini katika utekelezaji wa mpango wa awamu ya kwanza haukuwa na mabadiliko makubwa kwenye Pato ya Taifa kwa mwaka 2010. Changamoto kubwa katika sekta hii ni namna bora ya kuwajumuisha wachimbaji wadogowadogo kwenye uchangiaji wa Pato la Taifa, kuchakata madini hapahapa nchini na mwingiliano wa leseni baina ya wawekezaji wakubwa na wadogo,  alisema Ghasia.Kwa upande wake, Naibu Msemaji wa Kambi ya Upinzani Bungeni wa Wizara ya Fedha na Mipango, David Silinde akiwasilisha maoni ya kambi hiyo alilitaka Bunge kupitisha azimio ili Kamati ya Bunge ya Kudumu ya Bajeti ipeleke kwanza bungeni muswada wa sheria ya kusimamia utekelezaji wa mpango huo.Aidha, Kambi hiyo imeitaka Serikali kuwa makini na takwimu kwa sababu zinatumika kuonesha hali ya uchumi wa nchi, hivyo zinapotolewa ndivyo sivyo zinakwamisha maendeleo.Pia imeitaka Serikali kuwasilisha tena marekebisho ya sheria ya maeneo maalumu ya uwekezaji ili kutatua changamoto ambazo zinayakumba maeneo mbalimbali ya utekelezaji wa mpango.Akichangia mpango huo, Mbunge wa Vwawa, Japhet Hasunga (CCM) alisema ni wajibu wa serikali kuwekeza katika kilimo chenye tija na kuhakikisha kuwa wataalamu wa kutosha wanakuwepo ili wasaidie sekta hiyo.Kwa upande wake, Mbunge wa Viti Maalumu, Jacquline Ngonyani (CCM) aliomba waziri kuhakikisha mpango huo wa pili unatekeleza ujenzi wa gati la Ngumbi ambao umekuwa ukizungushwa kwa muda mrefu sasa.Mbunge huyo alisema anashangazwa na serikali kutenga fedha za kilimo katika mkoa wa Dar es Salaam ambao anaamini kuwa hauna shughuli za kilimo. Mbunge wa Sikonge, Joseph Kakunda (CCM) aliitaka serikali kufanya utafiti itoe huduma za ugani na kumlinda mkulima kwani ndio njia sahihi ya kukuza sekta hiyo muhimu kwa uchumi wa Taifa.