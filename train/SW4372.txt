 NAIBU Waziri Ofi si ya Rais, Menejimenti ya Utumishi wa Umma na Utawala Bora, Dk Mary Mwanjelwa amewataka watumishi wa Sekretarieti ya Ajira katika Utumishi wa Umma kufanya kazi kwa weledi itakayoisaidia Serikali kupata watumishi wenye sifa katika ajira.Akizungumza wakati alipotembelea ofisi za sekretarieti hiyo Dar es Salaam jana, mbali na kuipongeza kutokana na juhudi inazozifanya kufanikisha mchakato wa ajira za watumishi mbalimbali serikalini, alisema kimsingi weledi wa kazi kwa watumishi hao pia utaisaidia serikali kuepuka kupata waajiriwa wasio na sifa pale inapowahitaji.Dk Mwanjelwa alisema mwenendo mzuri wa kazi kwa watumishi na utasaidia kuleta tija kwa taifa kutokana na ugumu uliopo katika mchakato wa kuwapata watumishi wenye sifa suala ambalo endapo kama halitosimamiwa vizuri linaweza kuleta madhara makubwa katika taifa. Mfanye kazi kwa kuzingatia uadilifu, lakini pia mpango mkakati mlionao unapaswa kuendana na utekelezaji wa malengo mbalimbali mliyojiwekea na mnayoitekeleza, jambo ninaloamini kuwa ndiyo msingi na uhai wa kazi kwa watumishi,  alisema Dk Mwanjelwa aliyeteuliwa hivi karibuni kushika wadhifa huo.Aidha, alisema uwepo wa chombo hicho kinachofanya kazi ya kuwatafuta watumishi wanaoenda kufanya kazi serikali, kimeleta manufaa makubwa ikiwemo kudhibiti wimbi la watumishi wasio na sifa za kuajirika wakiwemo wenye vyeti vya kughushi jambo liliiepushia serikali hasara.Alisema ili ifanye kazi zake kitaalamu zaidi, inapaswa kuongeza maboresho ya mfumo wake wa kielektroniki katika mchakato huo wa ajira ili kupunguza malalamiko ya wananchi wanaoomba nafasi za kazi kupitia mfumo huo.Katibu Mtendaji wa sekretarieti hiyo, Xavier Daudi mbali na kubainisha majukumu mbalimbali yanayofanywa na sekretarieti hiyo, alisema mchakato wa kuwapata watumishi wenye sifa za kufanya kazi serikalini una changamoto nyingi na kwamba uwepo wa taasisi hiyo umesaidia kutoa matokeo chanya.Daudi alisema katika mchakato wake wa kuhakikisha wanasimamia eneo hilo la ajira, wamebaini vyeti feki 2,103 vilivyokuwemo katika ajira, hatua aliyodai uwepo wao katika utumishi ulikuwa hasara kwa serikali.Aidha, alisema ili kufikia azma ya serikali, kuna kila sababu ya kumaliza changamoto ya uwepo wahitimu wasio kutoka vyuo mbalimbali ambao wengi wao hujitokeza kuomba ajira wakijua wazi hawana sifa zinazohitajika.