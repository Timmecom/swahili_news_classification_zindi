 SAKATA la Naibu Rais wa Kenya, William Ruto kutishiwa maisha limechukua sura mpya baada ya Rais Uhuru Kenyatta kuingilia kati, kwa kuwapa onyo kali mawaziri wake.Kwa muda mrefu tangu sakata hilo lianze Rais Kenyatta hakuwahi kutoa kauli yake, lakini kutokana na kauli yake aliyoitoa mwishoni mwa wiki ni wazi kuwa ameamua kulimaliza suala hilo ili wananchi waweze kuendelea na shughuli zao za kila siku.Wiki iliyopita Rais Kenyatta aliwaagiza mawaziri wake kuacha kufanya vikao vya usiku, kutokana na madai kuwa baadhi yao wanatumia vikao hivyo kupanga njama dhidi ya Ruto.Baadhi ya mawaziri katika serikali ya Chama cha Jubilee kinachoongozwa na Rais Uhuru, wanatuhumiwa kuwa nyuma ya mpango huo ambao polisi wanaendelea na uchunguzi wao.Hata hivyo, hadi sasa Ruto hajaandikisha taarifa rasmi kwenye kituo cha polisi kuhusu njama hizo. Kuelekea katika uchaguzi wa mwaka 2022 wanasiasa wa Kenya wamekuwa katika msigano mkubwa katika harakati za kuwania kiti hicho na hatimaye kumrithi Rais Uhuru.