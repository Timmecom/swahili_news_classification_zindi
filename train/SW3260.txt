 Mkurugenzi Mtendaji wa Halmashauri ya Wilaya ya Igunga, Revocatus Kuuli amesema, Jukwaa la Fursa za Biashara Tabora ni jambo kubwa na ameomba majukwaa ya fursa za biashara yanayoandaliwa na Kampuni ya Magazeti ya Serikali (TSN) yawe ya kudumu.Kuuli amesema ofisini kwake mjini Igunga kuwa, anatarajia mambo makubwa baada ya jukwaa la Tabora kwa kuwa TSN imefanya kazi kubwa ya kuzitangaza fursa ambazo watu wengi walikuwa hawazifahamu.Jukwaa la Fursa za Biashara Tabora linatarajiwa kufanyika kwa siku tatu kuanzia kesho. Kwanza mimi nishukuru sana, hili wazo sasa nadhani litaendelea kuwa la kudumu, litaendelea kuwa la kudumu. Hata nilikuwa nafikiria juzi juzi hapa nikasema hawa mbona wanafanya kitu kikubwa sana au kwa sababu wenyewe ni taasisi ya Serikali wanapata ruzuku na hawafanyi biashara... Kwa hiyo hiki ni kitu ambacho kama ninyi wenyewe mlivyoona kinafaa na sisi wadau muhimu tukaunga mkono jitihada zenu kitu hiki kinatakiwa kiwe kitu cha kudumu, kiwe kitu cha kudumu amesema.Kwa mujibu wa Kuuli, kuna fursa nyingi za biashara na uwekezaji Igunga, ingekuwa vigumu na ingegharimu fedha nyingi kuzitangaza lakini TSN imefanya kazi kubwa kuzitangaza.Amesema, hata yeye kabla ya kwenda wilayani humo hakuwahi kufikiria kwamba, unaweza kulima mpunga na ukavuna. Kwa hiyo hii publicity mliyofanya ni kubwa na tunaomba na kushauri ikiwezekana suala hili liwe suala la kudumu katika taasisi yenu  amesema Kuuli wakati anazunguma na timu ya TSN ilikwenda Igunga kuzifahamu na kuzitangaza fursa za biashara na uwekezaji.Amesema, Igunga wanalima sana mpunga, na wanahitaji uwekezaji mkubwa katika kilimo cha umwagiliaji, maghala ya kuhifadhia zao hilo, na viwanda vya uchakataji ili kuziongezea thamani sokoni.Kuuli amesema, kwa sasa kuna miradi 11 ya kilimo cha mpunga kwa kumwagilia na wana uhakika wa kulima na kuvuna magunia 100 hadi 120 katika hekta moja. Mpunga tunaozalisha hapa ni kiwango kikubwa cha kutosha, hauwezi kuwa tu kwa ajili ya chakula, kwa hiyo tunauza kwenda mikoa mingine, tunauza pia kupeleka nje ya nchi kwa kufuata taratibu. Tuna watu wana magodown (maghala) hapa wanafanya uhifadhi wa mazao na kuna wakulima wanahifahi mazao yao wanasubiri bei ipande na wanahifadhi tu kwa maana ya kuhifadhi akipata mteja atamuuzia yakiwa kule ghalani  amesema.Kuuli pia amesema, Igunga kuna mifugo mingi wakiwemo mbuzi, kondoo na ng ombe takribani 600,000 Igunga hivyo kuna fursa kubwa ya kuwekeza katika machinjio ya kisasa, na viwanda vya nyama na bidhaa za ngozi. Hapa pia kwa sababu ya mchanganyiko wa mazao na mifugo ipo fursa kubwa ambayo watu wengi hawajaiona, tunaweza kuwa na kiwanda kizuri hapa kikatengeneza chakula cha mifugo. Utapata hapa hapa mashudu ya pamba, mashudu ya alizeti  Utapata hapa hapa mifupa, utapata hapa hapa mtama, mahindi, hautahitaji kufuata zao lolote lile linalotumika kutengeneza chakula cha mifugo kutoka sehemu nyingine lakini hatuna nafasi hiyo. Kwa hiyo wawekezaji wa ndani na wale wa nje wanaweza kufikiria kufanya shughuli ya namna hiyo  amesema.Amesema, kiwanda hicho kitaboresha ufugaji ukiwemo wa kuku hivyo kuongeza vipato vya wananchi. Kuuli amesema, Igunga pia wametenga maeneo kwa ajili ya uwekezaji sekta ya madini na kwa sasa wachimbaji wengi ni wadogo wadogo hivyo kuna fursa za kutosha. Na maeneo bado yapo, kwa hiyo ni fursa kwa wananchi ambao hawafamu kwamba Igunga unaweza kupata dhahabu, unaweza kupata silver, wanaweza kuja na bahati nzuri sasa ili komisheni ya madini imerahisisha upatikanaji wa haya maeneo, unakwenda unaomba, ukishapewa eneo na leseni yako unapewa palepale kwenye mkoa ambapo umepata eneo la kuchimba madini  amesema.