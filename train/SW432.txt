 KATIKA kuadhimisha miaka 55 ya Muungano wa Tanzania, Rais John Magufuli amewaachia wafungwa 3,350. Wafungwa 722 wameachiliwa jana na 2,808 watabaki gerezani, kumalizia sehemu ya kifungo kilichobaki baada ya kupewa msamaha.Wafungwa watakasamehewa ni wale walioingia gerezani kabla ya Machi 15, mwaka huu ; na wagonjwa wenye magonjwa kama Ukimwi, kifua kikuu na saratani, ambao wako kwenye hatua ya mwisho.Aidha, wafungwa wa aina hiyo ni lazima wathibitishwe na jopo la waganga, chini ya uenyekiti wa Mganga Mkuu wa mkoa au mganga mkuu wa wilaya Kwa mujibu wa taarifa iliyosainiwa na Katibu Mkuu Wizara ya Mambo ya Ndani, Meja Jenerali Jacob Kingu msamaha huo umetolewa kwa mujibu wa Katiba Ibara ya 45 (1) (d) na kwamba msamaha huo hautahusu wenye adhabu ya kunyongwa na waliojihusisha na usafirishaji na matumizi ya dawa za kulevya.Wafungwa wengine ambao hawatahusika na msamaha huo ni wanaotumikia kifungo kwa makosa ya kujihusisha na uoambaji au upokeaji wa rushwa na makosa ya unyang anyi na kutumia silaha na waliopatikana na silaha. Pia, msamaha huo hautawahusu walipatikana na hatia ya kifungo kwa kosa la kuwapa mimba wanafunzi wa shule za msingi na sekondari ; na wale wanaotumikia kifungo chini ya sheria ya bodi ya parole.Aidha, wafungwa wengine ambao hawako katika msahaha huo ni wafungwa wanaotumikia vifungo kwa makosa ya kujihusisha kwa namna yoyote ile na nyara za serikali na ujangili. Akifafanua msamaha huo, Katibu Mkuu huyo alisema wafungwa wote, wanapunguziwa robo ya adhabu zao, baada ya punguzo la kawaida la moja ya tatu linalotolewa chini ya Kifungu 49 (1) cha Sheria ya Magereza Sura ya 58.Wafungwa hao sharti wawe wametumikia robo ya adhabu zao gerezani, isipokuwa wafungwa walioorodheshwa katika Ibara ya 2(i-xxi). Pia wafungwa wa kike walioingia na mimba gerezani na wale walioingia na watoto wanaonyonya na wasionyonya, wafungwa wenye umri wa miaka sabini au zaidi na wafungwa wenye ulemavu wa mwili na akili. Meja Jenerali Kingu alisema ni matumaini ya serikali kwamba wafungwa hao, wanaorejea tena katika jamii, watashirikiana na wenzao katika ujenzi wa taifa na kwamba watajiepusha na kutenda makosa ili wasirejee tena gerezani.