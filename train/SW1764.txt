 MENEJA wa Mamlaka ya Usimamizi wa Bima (TIRA) Kanda ya Kati, Stella Rutaguza ameonya kampuni zinazofanya biashara ya bima na kuzitaka kuacha tabia ya kutoza ada za bima chini ya kiwango kilichowekwa na Serikali.Rutaguza ametoa onyo hilo katika kikao kilichokutanisha TIRA na mameneja na wawakilishi wa kampuni, zinazofanya biashara ya bima katika mikoa ya Kanda ya Kati ambayo ni Morogoro, Singida, Tabora na Dodoma.Amesema hatua ya baadhi ya kampuni kutoza ada za bima chini ya kiwango kilichowekwa na serikali, kinaathari za kijamii na kiuchumi na kuwa kwa kufanya hivyo ni kwenda kinyume na maadili ya fani hiyo na pia kinyume na sheria na taratibu za bima.Rutaguza amesema mamlaka yake, imebaini baadhi ya kampuni za bima kutoza ada za bima chini ya kiwango kilichowekwa na serikali, ikiwa ni kuvutia wateja na kufikia malengo waliyowekewa na kusisitiza kuwa Mamlaka itachukua hatua kali kwa kampuni ambazo zitabainika kufanya hivyo kwani huo ni uhalifu. Huwezi ku-bargain kwenye ada za bima kama vile unauza shati dukani au kwenye mitumba, kwa kufanya hivyo ni kwenda kinyume na maadili ya fani ya bima. Suala la kutoa ada za bima chini ya kiwango, ni hatarishi kwa sababu linaathiri kampuni za bima kwani zitafika mahali ambapo zitashindwa kumudu majukumu yake ya msingi ya kulipa madai ya bima na kulipa fidia maana itakuwa na mtaji chini ya kiwango kinachotakiwa. Mbaya zaidi ni kuwa watu walionunua bima kwenye kampuni hizi watashindwa kulipwa madai yao pindi panapotokea matatizo na hapo tatizo la kuanza kuzungushana linaibuka, suala hili linaathari za athari za kijamii na kiuchumi na ndio maana sisi kama mamlaka tunakemea tabia ya kulipa ada za bima chini ya kiwango. amesema.Rutaguza alisema wafanyabiashara wa bima, wanapaswa kukumbuka kuwa viwango hivyo vimewekwa baada ya kufanyiwa tathimini ya tahadhari ya majanga nchini.Aidha, Rutaguza alisema katika kaguzi wanazofanya, pia wamebaini baadhi ya kampuni za bima, mawakala na madalali wa bima ambao wamekuwa wakiuza bima ambazo hazilingani na aina ya gari. Kuna utakaowakuta wameweka stika ya binafsi kwenye gari ya biashara, kwa mfano gari ambalo linabeba abiria linatakiwa linunuliwe bima ambayo inawalinda mpaka abiria kulingana na idadi ya abiria ambapo kila abiriwa anakatiwa bima ya shilingi 30,000 kwa mwaka na si ya gari pekee.Akichangia, Charles Balisidya ambaye ni dalali wa bima katika Kampuni ya Bima ya Phonex, aliiomba TIRA kufanya ukaguzi wa kina katika ofisi za kampuni, mawakala na madalali wa bima ili kuwabaini wale wanaolipa ada za bima chini ya kiwango. Kuna baadhi ya kampuni kwa kutaka kuvutia wateja wamekuwa wakipunguza ada za bima hata mpaka nusu ya bei halisi lakini wamekuwa wakiingiza taarifa sahihi kwenye mfumo wa TIRAMISS. Tuwaombe TIRA wafanye ukaguzi wa kina katika suala hili  alisema.