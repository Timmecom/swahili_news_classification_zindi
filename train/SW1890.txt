 SERIKALI imewaagiza wadau wa ngumi za kulipwa nchini, kuheshimu Kamisheni Mpya ya Kusimamia Ngumi za Kulipwa Tanzania (TPBRC) ili kuweza mchezo huo kupata maendeleo makubwa na kuwanufaisha mabondia.Mwito huo ulitolewa jana na Waziri wa Habari, Utamaduni, Sanaa na Michezo, Dk Harrison Mwakyembe wakati wa mjadala wa mwisho wa Katiba ya Kamisheni hiyo uliofanyika kwenye Uwanja wa Uhuru Dar es Salaam. Dk Mwakyembe alisema kuwa Tanzania ina mabondia wengi wenye vipaji na viwango vya dunia, lakini mpaka sasa wameshindwa kufaidika na vipaji vyao na kubakia maskini. Alisema kuwa kuna mabondia wengi wametwaa ubingwa wa dunia na kupata sifa kibao, hata hivyo wamebaki kuwa na maisha duni na kusikitisha.Alifafanua kuwa hali hiyo imesababishwa na usimamizi mbaya wa mchezo huo umepelekea mabondia hao kukosa malipo stahiki, huku wengine wakipigana nje ya nchi kwa ajili ya kuongeza rekodi za mabondia wengine. Alisema kuwa mabondia pia wamekuwa wakitumika kama makontena ya kubeba dawa za kulevya kutoka nchi moja kwenda nyingine kwa faida ya kubeba dawa za kulevya Alisema kuwa wanatarajia kuona matunda chanya ya mchezo wa kulipwa nchini ili kuinua vipaji na vile vile kuwawezesha mabondia kupata vipato stahiki.Mwenyekiti wa muda wa kamisheni hiyo, Emmanuel Saleh alisema kuwa wamepitia changamoto nyingi mpaka kufikia hatua ya mwisho ya Katiba yao kujadiliwa. Saleh alisema kuwa pamoja na kukatishwa tamaa huko, lakini waliweza kusimama kidete na kuifikia hatua hiyo ya mwisho.  Kuna wengine walidhani kuwa tutashindwa, hapana, tulipata Baraka zako Mheshimiwwa na kufanikisha zoezi hili, ambapo baada ya majadiliano, tutafikia muafaka,  alisema Saleh.