 SERIKALI imeshauriwa kubadilisha sera yake ya ajira ili kuwaajiri watumishi wa kada ya ualimu kuwa watendaji wa kata, vijiji na maofi sa maendeleo ya jamii, ambako kuna uhaba wa watendaji hao.Hayo yalisemwa juzi na Mkurugenzi Mtendaji (DED) wa Halmashauri ya Arusha wilayani Arumeru, Dk Wilson Mahera. Alisema hayo wakati wa ziara ya Mwenyekiti wa Chama cha Mapinduzi (CCM) Mkoa wa Arusha, Loata Sanare wakati akikagua ujenzi wa vyumba vya madarasa ya wanafunzi kidato cha kwanza.Dk Mahera alisema Halmashauri ina uhaba wa walimu wa masomo ya sayansi, ikilinganishwa na wa masomo mengine. Alisema shule nyingi za halmashauri hiyo zina walimu wengi wa masomo mengine, hali inayofanya baadhi ya walimu kukosa vipindi vya kufundisha kutokana na wingi. Dk Mahera aliishauri serikali kuwapa ajira walimu hao sekta nyingine ikiwemo utendaji wa kata, vijiji na uofisa maendeleo ya jamii, badala ya kupokea mishahara bila kazi.Dk Mahera alisema kwa kuwa halmashauri hiyo ina uhaba wa watendaji hao, serikali iwahamishe walimu hao kwenda kuziba nafasi hizo, kwani tayari wana ajira ya serikali badala ya kuajiri watendaji wapya.Alisema kwa kuwa walimu hao wana elimu ya shahada na astashahada, wanaweza kuwa msaada kwa jamii kwa kuwa wanaweza kuja na mipango mizuri ya kiutendaji kuliko sasa. Akijibu ombi hilo, Sanare alisema anaunga mkono sera hiyo kufanyiwa marekebisho ili fedha za Serikali za kulipa mishahara hiyo, zitumike kihalali kwao kufanya kazi katika nafasi hizo za utendaji. Aliahidi kulifikisha suala hilo serikalini kupitia vikao vya CCM.