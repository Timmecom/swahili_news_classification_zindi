 MABINGWA watetezi wa Kombe la Cecafa Kagame, Azam FC leo watacheza na TP Mazembe ya Congo DR katika mchezo wa robo fainali wa mashindano hayo yanayoendelea mjini hapa.Mbali na Azam na TP Mazembe, timu za KCCA ya Uganda na wenyeji Rayon ya Rwanda nao watakutana leo katika mchezo mwingine wa robo fainali utakaofanyika kwenye Uwanja wa Kigali. Mechi za robo fainali zitaendelea tena kesho wakati Green Eagles ya Zambia itakapokwaana na Gor Mahia ya Kenya, huku APR ya Rwanda ikishuka dimbani kuumana na AS Maniema ya Congo.Azam FC Ijumaa ilitoka suluhu dhidi ya Bandari ya Kenya katika mchezo wa mwisho wa hatua ya makundi na kushuhudia timu hiyo ya Kenya ikiyaaga mashindano hayo. Mabingwa watetezi Azam hadi wanafuzu kwa hatua hiyo ya nane bora, walishinda mchezo mmoja dhidi ya Mukura Victory Sports (1-0), huku wakifungwa na Kampala City (1-0) na kutoka sare katika mchezo wao wa mwisho dhidi ya Bandari.Kwa upande wa TP Mazembe, walishinda mechi zao mbili , wakipokea kichapo cha bao 1-0 kutoka kwa Rayon Sports kabla ya kushinda mechi zao mbili dhidi ya KMC (1-0) na ushindi mnono wa mabao 6-1 dhidi ya Atlabara FC. KMC ambao nao waliwakilisha Tanzania Bara kwa mara ya kwanza katika mashindano hayo, licha ya juzi kushinda 1-0 dhidi ya Rayon Sports, lakini walitupwa nje ya mashindano hayo.