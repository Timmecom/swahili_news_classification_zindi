 BAADA ya kuilazimisha Mwadui FC sare ya bao 1-1 katika mchezo wa Ligi Kuu Tanzania Bara, uliochezwa juzi katika Uwanja wa CCM Kambarage mkoani hapa, Kocha Mkuu wa timu ya Ruvu Shooting, Salum Mayanga amewapongeza wachezaji wake kwa kupambana katika mchezo huo.Katika mchezo huo bao la Ruvu Shooting lilifungwa na mshambuliaji Said Dilunga katika dakika ya 90 akitokea benchi kuchukua nafasi ya William Patrick, huku bao la Mwadui FC likifungwa na Enock Mkanga dakika ya 54. Akizungumza na gazeti hili, Mayanga aliwapongeza wachezaji kutokana na kutokata tamaa baada ya kufungwa katika dakika ya 54 na kuahidi kufanya vizuri katika mchezo ujao. Nawapongeza sana wachezaji wangu hawakukata tamaa baada ya kufungwa walipambana na kuweka jitihada zote na hatimaye tukapata alama moja na imetupa morali yakufanya vizuri katika michezo inayofuata,  alisema MayangaNaye Kocha wa Mwadui FC Khalid Adam alilalamika kukosa bahati ya kulinda ushindi anaopata na wachezaji kuruhusu mabao katika dakika za mwishoni. Mwadui FC wamekuwa na rekodi ya kufungwa katika dakika za mwishoni japo mpaka sasa haijapoteza mchezo wowote katika uwanja wa nyumbani wakiwa na kumbukumbu ya kuifunga Simba katika mchezo wa Ligi Kuu.