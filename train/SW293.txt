 KLABU ya Yanga imewatuliza mashabiki wake kufuatia kutolewa katika michuano ya Ligi ya Mabingwa Afrika ikisema kazi haijaisha wanajipanga upya kwa ajili ya Ligi Kuu Bara na Kombe la Shirikisho Afrika. Yanga imetolewa na Zesco United ya Zambia kwa jumla ya mabao 3-2, wakitoka sare nyumbani ya bao 1-1 na kufungwa ugenini mabao 2-1 na hivyo kuangukia Kombe la Shirikisho. Akizungumzia mipango yao jana, Ofisa Habari wa Yanga Hassan Bumbuli (pichani) aliwaomba mashabiki kusahau yaliyopita na kuungana kuiunga mkono timu kuelekea katika michezo ijayo.  Tumepokea matokeo kwasababu ni sehemu ya mchezo, bado tuna kazi kubwa naamini umoja wetu upo, tuendelee kuisapoti timu kwa hali yoyote kwa kuangalia na michuano iliyoko mbele yetu, alisema. Kikosi hicho tayari kimewasili Dar es Salaam kwa ajili ya mchezo wa Ligi Kuu dhidi ya Polisi Tanzania utakaochezwa kesho.Bumbuli alisema hawatakuwa na muda wa kumpumzika timu itafanya maandalizi ya mchezo huo na mwingine dhidi ya Coastal Union ili kupata matokeo mazuri.Yanga ilianza vibaya ligi msimu huu baada ya kupoteza mchezo wake wa kwanza dhidi ya Ruvu Shooting kwa bao 1-0 huku ikielezwa sababu huenda wana kikosi kipya kisichokuwa na muunganiko mzuri.