 MANCHESTER City ndio klabu bora ya muongo katika Ligi Kuu ya England kwa sababu hakuna klabu nyingine iliyoshinda mataji zaidi, pointi au kufunga mabao zaidi katika kipindi kilichopita cha miaka 10, anasema kocha wake Pep Guardiola.Man City imecheza mechi 381 za ligi katika kipindi cha miaka 10 iliyopita, ikijikusanyia pointi 818 -- 71 zaidi ya washindani wao wa karibu Manchester United (wenye pointi 747 baada ya kucheza mechi 380).Wamefunga mabao 845, ikiwa ni 130 zaidi ya Chelsea na Liverpool. City pia imeshinda mataji 10, yakiwemo manne ya ligi, na Guardiola amewapongeza wamiliki, ambao ni Kundi la Abu Dhabi United, kwa kuwekeza katika klabu hiyo na kuibadilisha na kuifanya kuwa timu kubwa na yenye ushindani wa aina yake. Nafikiri muongo uliopita ndio ni timu bora zaidi kwa pointi, kwa mabao pia, na kwa kila kitu, hata kwa upande wa mataji. Hivyo naipongeza Manchester City kwa hilo,  alisema Guardiola alipozungumza na waandishi wa habari. Tunapochambua kila siku hapa... inatupa picha halisi katika misimu 10 iliyopita. Hasa baada ya watu wa Abu Dhabi kuichukua klabu hii na kununua wachezaji wazuri na kuwaleta na kocha mzuri pia. Hongera wafanyakazi wote wanaofanya kazi hapa. Wanapambana na tembo wakubwa hapa England, klabu kubwa na zenye historia kubwa. Lakini katika muongo uliopita na sisi tulikuwa sehemu yao. Hilo ni jambo zuri sana. Baada ya kuishinda kidogo tu Liverpool katika mbio za kutwaa taji msimu uliopita, Man City sasa wanajikuta katika nafasi ya tatu wakiwa pointi 14 nyuma ya kikosi cha kocha Juergen Klopp, ambao hadi jana walikuwa na mchezo mmoja mkononi.