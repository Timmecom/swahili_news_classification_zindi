 MFANYABIASHARA Abdul Nsembo (45) na mkewe ambaye ni mmiliki wa Blog ya 8020 Fashion, Shamim Mwasha (41) wamefikishwa katika Mahakama ya Hakimu Mkazi Kisutu, Dar es Salaam wakikabiliwa na mashitaka ya kusafi risha dawa za kulevya aina ya heroin hydrochloride zenye uzito wa gramu 232.70.Shamim na mumewe walifikishwa mahakamani hapo jana na kusomewa mashitaka hayo mbele ya Hakimu Mkazi Mwandamizi Mfawidhi, Kelvin Mhina.Akisoma mashitaka, Wakili wa Serikali, Costastine Kakula alidai kuwa washitakiwa hao ambao ni wakazi wa Mbezi Beach, wanakabiliwa na mashitaka ya kusafirisha dawa za kulevya.Kakula alidai kuwa washitakiwa hao wanatuhumiwa kusafirisha dawa hizo, Mei Mosi, 2019 wakiwa maeneo ya Mbezi Beach, Wilaya ya Kinondoni, Dar es Salaam kinyume cha sheria ya uhujumu uchumi.Baada ya kuwasomea washitakiwa mashitaka yao, Kakula alidai kuwa upelelezi wa shauri hilo haujakamilika na kuomba tarehe nyingine ya kutajwa.Wakili wa utetezi, Hajra Mungula aliomba upande wa mashitaka kukamilisha upelelezi haraka ili hatua nyingine iweze kuendelea, licha ya kwamba jana ilikuwa ndiyo siku ya kwanza kwa kesi hiyo kusomwa mahakamani hapo.Hakimu Mhina alisema kosa wanaloshitakiwa nalo washitakiwa hao ni la uhujumu uchumi, na kwamba Mahakama ya Kisutu haina mamlaka ya kusikiliza kesi hiyo isipokuwa hadi Mahakama Kuu Kitengo cha Makosa ya Rushwa na Uhujumu Uchumi ndiyo yenye mamlaka ya kusikiliza shauri hilo.Pia, alisema mahakama hiyo haina mamlaka ya kutoa dhamana kwa mashitaka hayo isipokuwa Mahakama Kuu. Hakimu Mhina aliahirisha kesi hiyo hadi Mei 27, mwaka huu kwa ajili ya kutajwa na kuangalia kama upelelezi umekamilika au la.