 Hadi sasa Tanzania imewekeza katika ukanda huo kwa asilimia 45, huku India ikiwekeza kwa asilimia 21, China asilimia tisa na nchi nyingine mbalimbali kwa asilimia 25. Hayo yalisemwa na Mkurugenzi wa Uwekezaji, Uhamasishaji na Uwezeshaji wa EPZA, Zawadia Nanyaro jana Dar es Salaam wakati akitoa mafunzo kwa wanahabari kuhusu maeneo ya uwekezaji hapa nchini.Alisema ukanda huo unawatafuta wawekezaji kwa ajili ya kuwekeza katika viwanda ambayo yapo manufaa mbalimbali yanayoweza kupatikana kwa Taifa na hata kwa wananchi.  Lengo kubwa la uwekezaji nchini ni kusaidia katika kukuza ajira mpya, uwekezaji mpya ambao utaongeza fedha za kigeni kwa kuwa bidhaa zitakazozalishwa katika viwanda hivyo zitauzwa nje ya nchi,  alisema Zawadia na kuongeza kuwa uwekezaji huo lazima uwe mpya ndipo atakapopatiwa leseni.Alisema tangu kuanza kwa uwekezaji katika ukanda maalumu hapa nchini yapo maeneo saba ya viwanda, huku mtaji uliowekezwa katika maeneo hayo ni dola za Kimarekani bilioni 1.27 na kampuni ziko 130. Alisema mauzo ya EPZ nje ya nchi yameweza kuingiza fedha za kigeni dola milioni 794 na ajira zilizopatikana ni 31,923.Kuhusu maeneo alisema katika eneo la viwanda lilipo jijini Dar es Salaam, lina ukubwa wa ekari 65 likiwa na viwanja takriban 20 likiwa na miundombinu yote inayohitajika. Kuhusu ujenzi wa miundombinu katika maeneo hayo alisema nchi nyingine serikali zao ndio huhusika na kujenga hivyo ili kuwavutia zaidi wawekezaji.