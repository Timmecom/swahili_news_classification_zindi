 MAUAJI ya watoto mkoani Njombe yametinga bungeni na serikali imeahidi kutoa tamko wiki hii, kuhusu hatma ya jambo hilo, ambalo limesababisha shughuli za uzalishaji mkoani humo kusimama.Mbunge wa Lupembe, Joram Hongoli (CCM) (pichani), alisimama bungeni jana na kutoa hoja ambayo iliungwa mkono na wabunge wengi, kuomba Bunge liahirishe shughuli kwa dakika 20, kujadili hali ya taharuki iliyoibuka mkoani Njombe kutokana na watoto takribani 10 kuuawa na viungo vyao kunyofolewa. Kutokana na kuungwa mkono na wabunge wengi, Spika wa Bunge, Job Ndugai alitoa nafasi kwa serikali kutoa majibu kuhusu taharuki hiyo, iliyoukumba mkoa huo wa Njombe. Mnadhimu wa Serikali Bungeni, Jenista Mhagama aliomba serikali ipewe muda kuandaa majibu juu ya hatma ya suala hilo. Jambo hilo ni zito na linaleta taswira nzito ndani ya serikali, tunaomba nafasi kueleza ukweli wa serikali na kueleza hatua namna ambavyo watu wa Njombe wamepewa faraja,  alisema. Spika Ndugai aliishauri serikali ihakikishe inatoa tamko hilo ndani ya siku nne hadi Ijumaa, wakati Bunge linaahirishwa ili kujua hatma ya suala hilo, ambalo linavuruga akili za Watanzania kutokana na mauaji ya watoto.Alisema jambo hilo ni kubwa na linahuzunisha, na wao kama Bunge wanawapa pole wazazi wote waliopatwa na janga la watoto wao kuuawa, lakini anaamini vyombo vya usalama vitafanya kazi yake, kwani kitendo cha watoto ambao ni malaika wa Mungu kuuawa, ni kulipaka matope Taifa. Awali, Mbunge Hongoli alisema jimboni kwake Lupembe, ambako watu wanne wameuawa (watatu wa familia moja), kumekuwa na taharuki kubwa miongoni mwa wananchi.  Wazazi wengi wenye watoto wanaosoma shule, hawaendi shambani na badala yake wamekuwa asubuhi wakiwasindikiza watoto shuleni na jioni kwenda kuwachukua,  alisema.Alisema kwa sasa shughuli za uzalishaji mali na nyingine za kiuchumi, zimesimama na taharuki hiyo imekuwa kubwa, kiasi cha mtu yeyote mgeni anayekwenda huko, amekuwa akituhumiwa kwamba ndiye anayeiba na kuua watoto. Akitoa ushuhuda, Mbunge wa Makambako, Deo Sanga (CCM) alisema kumekuwa na taharuki kubwa Makambako na Njombe, ambako kati ya watu 27 waliowekwa ndani kwa siku ya nne wakituhumiwa kuhusika na mauaji hayo, wengine ni wawekezaji.Sanga alisema hali ya Njombe ni mbaya na baadhi ya wafanyabiashara wakubwa ambao ni wawekezaji kutoka Dar es Salaam na hata Dodoma, wamekamatwa mjini Makambako na Njombe na wapo ndani kwa siku ya nne sasa. Alisema wawekezaji wengine wanamiliki viwanda na wana wafanyakazi zaidi ya 200, na hivyo kitendo cha kuwaweka ndani kimeifanya miji hiyo kuwa na hali mbaya kiuchumi na pia kuzua kutoaminiana kwa watu. Alisema hata wafanyabiashara ambao wanakwenda kwa pikipiki katika Kijiji cha Lupembe, ambako kuna mbao nyingi, wamekuwa wakisimamishwa njiani, kwa kushukiwa kwamba wanakwenda huko kuchukua watoto.