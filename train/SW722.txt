 Hatua hiyo pia imesababisha idadi ya hisa zilizouzwa na kununuliwa pia kushuka kwa asilimia 84 hadi kufikia Sh milioni 1.8 kutoka milioni 11.6. Akizungumza jana kuhusu taarifa ya soko katika mauzo yaliyofanyika wiki iliyopita, Meneja Miradi na Biashara wa DSE, Patrick Mususa alitaja kampuni tatu zilizoongoza kwa idadi ya hisa zilizouzwa na kununuliwa kuwa ni Kampuni ya Bia Tanzania (TBL) asilimia 39.72, benki ya CRDB asilimia 26.18 na Kampuni ya Saruji Tanga (TCCL) asilimia 24.39.Mususa alisema idadi ya mtaji wa soko la hisa la Dar es Salaam imeshuka pia kutoka Sh trilioni 21 hadi Sh trilioni 20.2 katika mnada wa mauzo ya hisa uliofanyika wiki hii. Alisema idadi ya mtaji wa kampuni ya ndani pia imeshuka kutoka Sh trilioni 9.8 hadi kufikia Sh trilioni 9.6.Akizungumzia mabadiliko ya bei za hisa, alisema kampuni moja imejitokeza kuongoza katika ongezeko la bei ya hisa wiki iliyopita ambayo ni kampuni ya Nation Media (NMD) kwa asilimia 7.14.Kwa upande wa viashiria vya sekta, Mususa alisema kiashiria cha sekta ya viwanda kimeshuka kwa pointi 9.3 kikiwa kimechangiwa na punguzo la bei ya hisa kwenye kaunta za Kampuni ya Sigara Tanzania (TCC) kwa asilimia 0.62 na TCCL kwa asilimia 0.37.