 WAZIRI Mkuu, Kassim Majaliwa amesema serikali ya awamu ya tano inayoongozwa na Rais John Magufuli imetoa kipaumbele kwenye matumizi ya tehama kuongeza uwazi, uwajibikaji na ufanisi katika utendaji kazi.Amewataka wananchi kutumia vizuri teknolojia hiyo ya habari na mawasiliano kwenye shughuli za uzalishaji mali na utoaji huduma katika sekta mbalimbali kukuza uchumi na kuwapunguzia wananchi umaskini na pia kuongeza ajira. Alisema hayo jana katika sherehe za utoaji tuzo za mashindano ya Tehama ya Huawei yaliyofanyika jijini Dar es Salaam.Aliwaonya watu wote wanaotumia vibaya mitandao ya kijamii nchini.   Watu wanaotumia vibaya mitandao ya kijamii waache. Ni vema wakatumia mitandao hiyo kwa kuhamasishana mambo mema zikiwemo shughuli mbalimbali za maendeleo. Watakaokiuka sheria ipo,  alisema. Alisema serikali inaamini matumizi ya Tehama yataongeza ufanisi katika kuhudumia wananchi.Mfano katika sekta ya elimu, mwalimu mmoja anaweza kufundisha wanafunzi wengi kutoka katika shule tofauti kwa wakati mmoja.  Matumizi ya Tehama kwa kiasi kikubwa yatapunguza gharama za uendeshaji kwani yatafanikisha mawasiliano binafsi, warsha na maelekezo mbalimbali kuwafikia walengwa bila kusafiri nje ya vituo vya kazi,  alisema.Alitoa mfano Juni 2017, Rais Magufuli alizindua mfumo wa ukusanyaji mapato ya Kodi ya Ongezeko la Thamani (VAT) na Ushuru wa Bidhaa kielektroniki na kudhihirisha sekta ya teknolojia ya habari na mawasiliano ni mhimili muhimu wa maendeleo kwenye viwanda, utalii, ujenzi, elimu, afya, kilimo, uvuvi na ufugaji. Kwa kuzingatia hayo, Juni mwaka huu wakati wa maadhimisho ya Wiki ya Utumishi wa Umma, Serikali ilizindua mifumo tisa ya Tehama inayolenga kuimarisha utendaji wa serikali hususan kuwahudumia wananchi katika sekta mbalimbali ikiwemo afya, ukusanyaji mapato na utoaji wa taarifa,  alisema. Waziri Mkuu, Majaliwa alisema serikali itaendelea kuwekeza kwa kiasi kikubwa katika kutengeneza mifumo ya tehama ili kutekeleza kwa vitendo azma ya kuwapa wananchi vijijini maendeleo na huduma bora kwa wakati.Alisema Ofisi ya Rais, Tawala za Mikoa na Serikali za Mitaa (TAMISEMI) ina uwezo wa kuona na kubaini makusanyo yanayokusanywa katika halmashauri mbalimbali nchini na kiasi kinachoingizwa benki kwa kupitia Tehama. Waziri Mkuu alisema serikali imeendelea kuunganisha mkongo wa taifa wa mawasiliano kwenye taasisi zake ili kufanikisha azma ya kutumia serikali mtandao, hatua inayoenda sambamba na kuunganisha shule za msingi, sekondari, ofisi za wakuu wa wilaya, polisi, hospitali za wilaya, vyuo vikuu na Posta.