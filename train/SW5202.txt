 SERIKALI imesema hadi Agosti, mwaka huu, Mkandarasi wa Kuendesha Mradi wa Usafi ri wa Ma-basi Yaendayo Haraka Dar es Salaam, atakuwa amepatikana kuendesha mradi huo.Akichangia Makadirio ya Mapato na Matumizi ya Ofisi ya Rais, Tamisemi na Utumishi na Utawala Bora, Naibu Waziri-Tamisemi, Josephat Kandege alisema lengo la serikali ni kuhakikisha mwezi huu inatangaza zabuni. Alisema ni azma ya serikali kuhakikisha msongamano Dar es Salaam unapungua ndiyo maana inajenga miundombinu na kuboresha ili kuhakikisha kunakuwa na usafiri bora zaidi.Alisema kwa sasa usafiri huo unasimamiwa na mwendeshaji wa muda, lakini mwendeshaji mpya akipatikana magari yataongezeka kutoka 140 ya sasa hadi 305 kwa ajili ya kuboresha usafiri katika jiji hilo muhimu kibiashara. Alisema kuboresha usafiri jijini Dar es Salaam, serikali itaendelea kujenga barabara kutoka katikati ya jiji kwenda pembezoni kupitia barabara ya Kilwa na kwenda Gongo la Mboto.  Vile vile itaendelea na ujenzi wa barabara kutoka Jijini hadi Tegeta ili kuhakikisha usafiri unaimarika jijini Dar es Salaam,  alisema.Akichangia kuhusu Wakala wa Barabara Vijijini na Mijini (Tarura), Kandege alisema wabunge wamesifia utendaji wake lakini wakaomba iimarishwe ili kuondoa upungufu unaojitokeza. Alisema ni kweli kilometa zinazohudumiwa na Tarura ni nyingi na mgawanyo wa fedha za ujenzi wa barabara ni kidogo, lakini kulikuwa na sababu mbalimbali za kufikia fomula hiyo.Kupitia utendaji huo, serikali imeunda Tume kutathmini kupitia upya fomula ya mgawanyo wa fedha za kujenga miundombinu baina ya Tarura na Wakala wa Barabara (Tanroads). Alisema fomula ya sasa inaonesha Tarura wanapata asilimia 30 na Tanroads asilimia 70 wakati Tarura ina mtandao mrefu zaidi.Naibu Waziri Tamisemi, Mwita Waitara alisema, serikali imejitahidi katika elimu kwa shule za msingi bure ambapo bajeti imekua kutoka Sh bilioni 249 hadi Sh bilioni 288. Alisema kuongeza bajeti kunalenga watoto wa umri kusoma wanapata elimu ya msingi bure. Kuhusu hoja ya watendaji ngazi za mitaa na vijiji wanaokaimu, Mwita alisema halmashauri zinatakiwa kupeleka orodha ili wanaokaimu wathibitishwe kazini kufanya kazi kwa umakini.