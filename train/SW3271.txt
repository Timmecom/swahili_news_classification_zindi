 RAIS wa Zanzibar, Dk Ali Mohamed Shein amesema miongoni mwa malengo makuu ya Serikali ya Mapinduzi ya Zanzibar (SMZ) ni kuona watumishi wa umma wanafanya kazi zao wakiwa katika mazingira bora na salama zaidi.Dk Shein aliyasema hayo jana katika hafla ya uzinduzi wa jengo la ofisi za serikali Gombani Chake Chake Pemba Mkoa wa Kusini Pemba, ambako viongozi mbalimbali wa vyama na serikali na wananchi walihudhuria.Alisema uzinduzi wa jengo hilo ni miongoni mwa vielelezo muhimu vya utekelezaji wa lengo hilo, kwani majengo ya ofisi ndio mahali pa kufanyia kazi, ambapo hutumia muda mwingi ambayo ni theluthi moja ya siku nzima baada ya kutoka nyumbani. Alieleza kuwa na mahala pazuri pa kufanyia kazi, kunamfanya mtendaji afanye kazi kwa furaha, umakini na kujiamini zaidi na ndio maana serikali imeamua kujenga.Aliongeza kuwa ujenzi wa jengo hilo ni jitihada za SMZ, kupitia uamuzi wa Baraza la Mapinduzi, ili kuwawezesha wafanyakazi kuwa na mazingira mazuri. Alieleza kuwa ujenzi huo unatokana na baadhi ya ofisi kuchakaa, nyingine hazina nafasi ya kutosha kwa ajili ya watumishi na wananchi wanaofika kwa ajili ya kupatiwa huduma. Hata hivyo, Rais Shein alisema baadhi ya wizara na taasisi nyingine za serikali, zililazimika kukodi nyumba kutokana na uhaba wa majengo halisi ya kiofisi, hali ambayo haipendezi, hivyo serikali itaendelea kujenga majengo ya ofisi Unguja na Pemba.Rais Shein alisema serikali imejenga ofisi hizo ili kurahisisha utoaji wa huduma, hivyo kila mfanyakazi ahakikishe kwamba anawajibika ipasavyo kulingana na dhamana na majukumu ya kazi aliyopangiwa.Aliwataka wafanyakazi wahakikishe wanatumia vizuri muda wa kazi, kwa kufanya mambo yanayopaswa kufanywa katika sehemu za kazi. Alisema serikali itaongeza mshahara kwa kima cha chini pale mapato yatakapoongezeka. Alisisitiza wafanyakazi kufanya kazi kwa saa nane za kazi kwa siku, kwani hatua hiyo itaongeza ufanisi na kuongeza mapato.Alisisitiza haja kwa wafanyakazi kutunza siri za kazi, kwani nyenzo kubwa katika utawala bora na kujiepusha na malumbano. Alisema kuna haja ya kutafuta namna itakayowezesha, kudhibiti matumizi ya simu za mikononi wakati wa saa za kazi, kwani kumekuwa na malalamiko mengi kwa wananchi juu ya suala matumizi mabaya ya simu.Alitumia fursa hiyo kuipongeza Kampuni za ndani za Zanzibar za  Quality Building Contract  iliyojenga ofisi hizo pamoja na Kampuni ya  ZANCON  iliyokuwa Mshauri elekezi na msimamizi wa ujenzi huo. Waziri wa Fedha na Mipango, Mohamed Ramia alieleza kuwa juhudi hizo za ujenzi zinatokana na utekelezaji wa Ilani ya CCM sambamba na azma ya Mapinduzi ya Januari 12, 1964.Alitoa pongezi kwa mawaziri wawili waliomtangulia, Omar Yussuf Mzee na Dk Khalid Salim kwa kusimamia vyema mchakato wa ujenzi huo. Katibu Mkuu wa Wizara ya Fedha na Mipango, Khamis Mussa alisema ujenzi wa jengo hilo lenye vyumba 145 umegharimu Sh bilioni 13.6, ambazo ni fedha za mapato ya Serikali ya Mapinduzi ya Zanzibar.