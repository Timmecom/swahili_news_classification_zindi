 Wazazi kwa kushirikiana na walezi wametakiwa kuwa karibu na watoto wao katika kufuatilia maendeleo yao kitaaluma ili kuongeza kiwango cha ufaulu shuleni.Hayo yalisemwa jana na Father, Peter Makao wa kanisa la Mitume wa Yesu wakati akizungumza katika mahafali ya sita ya kidato cha sita katika Shule ya Mtakatifu Mary s Duluti iliyopo mjini ambapo jumla ya wanafunzi 345 walihitimu. Father Makao alisema kuwa, suala la kufuatilia maendeleo ya watoto linapaswa kufanywa na wazazi kwa kushirikiana na walimu ili kwa pamoja waweze kushirikiana kutatua changamoto za elimu na kuinua kiwango cha ufaulu. Siku hizi wazazi wengi wamekuwa bize na shughuli zisizo rasmi kama vile kuchati siku nzima na simu za kiganjani na maisha mengine ya hovyo na kusahau majukumu yao ya kufuatilia maendeleo ya watoto wao     Mwisho wa siku wazazi wanaanza lawama za kuwatupia lawama walimu pindi watoto wanapofanya vibaya katika masomo kitendo ambacho aliwataka wote kwa pamoja kushirikiana katika kuhakikisha kiwango cha ufaulu kinaongezeka.  alisema Father Makao.Naye Mwalimu Mkuu wa shule hiyo,Essau Mlengule alisema imejipanga kuhakikisha inakabili ukame kwa kuweka mikakati ya kupanda miti ya kivuli na matunda ili kuboresha mazingira ya shule huku wakihamasisha wanafunzi kushiriki katika zoezi la upandaji miti kwa hiari.Alisema kuwa, shule hiyo imekuwa ikikabiliwa na upungufu wa mabweni, ukarabati wa bwalo, jengo la utawala, viwanja vya michezo ambavyo havina viwango vinavyostahili, pamoja na kuwepo kwa idadi ndogo ya vitabu vya kiada. Aidha aliwataka wahitimu hao kujiendeleza zaidi kwani hatua hiyo ni mwanzo tu wa safari yao kitaaluma, huku akiwataka kuonyesha utofauti wao katika utendaji wao wa kazi, na uwajibikaji kwa wale ambao hawakubahatika kupata elimu hiyo . Jamani nawaombeni Sana mkawe chachu ya mabadiliko chanya katika maisha yenu na Jamii zenu, huku mkiendelea kujituma na kuonyesha bidii na nidhamu pindi warudipo nyumbani.  alisema Mlengule. Naye Mmoja wa wahitimu hao, akisoma risala ,Fredrick Mmasi na Rozalia Mathayo alisema kuwa, shule hiyo imefanikiwa kuongeza kiwango cha ufaulu, ikilinganishwa na miaka iliyopita Kwa kuboresha maktaba kwa kuongeza vitabu mbalimbali hasa kwa masomo ya sayansi.Aidha walisema wanakabiliwa na changamoto ya ukosefu wa gari la shule kwa ajili ya kufanya ziara ya kimasomo na kimichezo itakayofanyika nje ya shule, ambapo hiyo itasaidia kuinua taaluma ya shule hiyo.