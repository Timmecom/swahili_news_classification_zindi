 RAIS John Magufuli atakuwa mgeni rasmi katika Mkutano wa 35 wa Jumuiya ya Serikali za Mitaa Tawala za Mikoa Tanzania (Alat), utakaofanyika jijini Mwanza pamoja na mambo mengine utajadili maslahi ya madiwani nchini.Akizungumza na waandishi wa habari jijini hapa jana, Mwenyekiti wa Alat, Gulamhefeez Mukadam alisema mkutano huo utafanyika Julai 22 hadi 24, mwaka huu na kushirikisha washiriki takribani 500 na utafungwa na Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo. Alisema Jumuiya hiyo itatoa mapendekezo kwa serikali kuhusu namna ya kuboresha maslahi ya madiwani na wanaamini kwamba kutokana na serikali kuwa wasikivu, itawasikiliza na kutoa uamuzi wa kuboresha maslahi hayo.Mukadam alisema lengo lingine la mkutano huo ni kujadili namna ya kuziongezea uwezo halmashauri 185 nchini namna ya kusimamia miradi mbalimbali ya maendeleo katika maeneo hayo na hasa miradi ya kimkakati.  Mkutano huo pia utajadili namna ya jumuiya hiyo ilivyo na wajibu wa kusimamia na kushiriki katika uchaguzi wa serikali za mitaa nchini ambao unatarajiwa kufanyika Novemba mwaka huu,  alisema.Alisema mkutano huo ni wa kihistoria kwa jumuiya hiyo ambayo inategemea michango ya wanachama kujiendesha kwani pia wajumbe watakuwa na fursa ya kujadili namna gani wanaweza kujenga kitega uchumi ili kuachana na kutegemea ada za wanachama. Akizungumzia jengo la ofisi linalojengwa Dodoma ambalo litatumika kama makao makuu yao, Mukadam alisema baada ya kukamilisha jengo hilo katika kipindi cha mwezi mmoja baadaye jumuiya itajenga jengo la kitega uchumi lenye ghorofa nane kwa ajili ya kupata fedha za kuendesha jumuiya hiyo. Alisema katika kutekeleza azma hiyo, wajumbe wa mkutano watakuwa na nafasi ya kupiga kura ili kuruhusu kuomba mkopo kutoka CRDB ili kujenga kitega uchumi ambacho ni muhimu kwa mstakabali wa maendeleo ya jumuiya hiyo.Katibu wa ALAT, Elirehema Kaaya alisema jumuiya hiyo ni kubwa na ni chombo kikubwa katika kusimamia serikali za mitaa, vijiji, kata, tarafa, wilaya, mkoa hadi Taifa. Kaaya alisema yeye kama mtendaji mkuu wa jumuiya hatachaguliwa kwa ajili ya kuleta miujiza bali kushirikiana na kamati tendaji ili kukimbia kwa kasi inayotakiwa katika kuendeleza jumuiya hiyo. Alitoa wito kwa wajumbe wa jumuiya kutoa michango inayotakiwa ili kusaidia kujitegemea wakati wa kutekeleza miradi mbalimbali ukiwemo ujenzi wa jengo hilo.