 HALMASHAURI ya Wilaya ya Kilwa, kupitia ushuru wa tozo ya huduma imepokea kiasi cha Sh bilioni tatu kwenye sekta ya uziduaji gesi kuanzia mwaka 2011 hadi mwaka huu 2018.Hayo yalielezwa na Kaimu Ofisa Mipango wa Wilaya ya Kilwa, Alfao Sanga wakati akizungumzia mafanikio ya tozo hiyo kwa washiriki wa mdahalo wa matumizi ya ushuru wa gesi kwa kijiji cha Songosongo hivi karibuni.Mdahalo huo uliitishwa na Mtandao wa Mashirika yasiyo ya Kiserikali mkoa wa Lindi (LANGO).Sanga alisema kwamba fedha hizo zimetumika kwa ajili ya miradi ya maendeleo pamoja na matumizi mengine ya uendeshaji wa shughuli za Halmashauri.Tozo hizo zinatokana na Sheria ya fedha ya serikali za mitaa (Local government act) sura ya 290 ya sheria za mwaka 2002 inazozipa mamlaka za serikali za mitaa kutoza ushuru wa Huduma.Katika sheria hiyo Halmashauri zimesisitizwa kulipwa tozo ya huduma kutoka kwa makampuni yanayo endesha shughuli zao katika halmashauri husika."Hivyo Halmashauri ya Wilaya ya Kilwa kama mojawapo ya Mamlaka ya serikali za Mitaa imekuwa ikipata mapato yatokanayo na tozo ya huduma asilimia 0.3% kutoka kwa kampuni mbalimbali zinazofanya shughuli katika wilaya ya Kilwa zikiwemo kampuni za gesi ambazo zinazidua gesi katika Kijiji cha Songosongo kilichopo wilaya ya Kilwa."Alisema Sanga. Gesi Kilwa inatoka katika kisiwa cha Songosongo na moja ya kampuni inayozidua ni ya Pan African Energy.Akizungumzia mchanganuo wa miradi iliyotekelezwa na Halmashauri kwa kuchangiwa zaidi na mapato yatokanayo na Ushuru wa uziduaji wa gesi kisekta, alisema wamejenga vyumba vya madarasa shule ya sekondari Kilwa, Ujenzi wa Barabara ya Kutoka kwa Sultan kwenda katika mashamba ya Chumvi  Timami na ujenzi wa vyumba viwili vya madarasa Shule ya Msingi Mibuyuni   Chumo.Kazi nyingine ni ujenzi wa vyumba viwili vya madarasa shule ya Msingi Muungano   Pande, ujenzi wa matundu ya vyoo Shule ya msingi Nang ookiwala na Shule Ya Msingi Namakolo na ujenzi wa vyumba vya madarasa shule ya sekondari Mpunyule, Kiranjeranje,Chumo, Kivinje na Namayuni.Aidha, zimetumika kujenga nyumba ya mganga kijiji cha kipindimbi - Njinjo, kumalizia ujenzi wa jengo la zahanati Kjiji cha Kisongo   Lihimalyao na kuchangia ununuzi wa mashine ya mionzi Hospitali ya Kipatimu na ujenzi wa kituo cha Afya Somanga.Katika sekta ya maendeleo ya jamii pia wamenunua trekta kwa ajili ya kuzoa taka katika mji mdogo wa Kivinje na Singino na kutoa mkopo kwa vikundi vya wanawake na vijana wajasiliamali.Hata hivyo, alisema kwamba wilaya inandaa mipango mikakati ya baadaye katika sekta ya gesi kutokana na kuwapo kwa ishara ya chanzo hicho cha mapato kurudishwa serikali kuu.Pamoja na Wilaya ya Kilwa kuwa mfano kwa kupokea mapato yatokanayo uziduaji wa gesi na kuielekeza katika kuboresha huduma za kijamii ambazo ndizo nguzo muhimu katika kuelekea uchumi wa kati wa nchi na kuboresha maisha wananchi kwa ujumla, wakazi wa Songo songo wamekuwa wakidai fedha za asilimia 20 ambazo zilikuwa zinatoka halmashauri kwenda kwao.Kwa mujibu wa taarifa iliyosomwa na Juma Mteni ambaye ni Ofisa Mtendaji wa Songosongo alisema asilimia 20 ya tozo ya huduma kutofika kwa wakati inatokana na halmashauri kushindwa kutoa taarifa ya kuazima fedha hizo za gawio.Kijiji cha Songosongo chenye vitongoji vinne vya Stumaini, Pembeni, Funguni na makondeni wamekuwa wakitegemea fedha hizo kwa ajili ya miradi mbalimbali ya maendeleo.Vijiji hivyo vina kaya 725 vyenye jumla ya wakazi 6,608. Mdahalo huo wa LANGO ni sehemu ya mradi mkubwa unaofadhiliwa na Oxfam Tanzania, tangu 2017 wa rasilimali zetu kwa maendeleo yetu uliolenga kuhimiza na kuimarisha uwazi na uwajibikaji kwa makampuni,viongozi wa serikali na siasa katika usimamizi wa mapato ya Tozo ya huduma.