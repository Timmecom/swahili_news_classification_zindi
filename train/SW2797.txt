 UKOSEFU wa umeme wa uhakika umetajwa kuwa changamoto kubwa inayokwamisha uzalishaji kwenye mgodi wa dhahabu wenye leseni namba PML 0000829SWZ uliopo wilayani Chunya mkoani Mbeya.Hayo yalibainishwa na Meneja wa Mgodi huo, Shigongo Kimogele kwenye ziara ya Mkuu wa Mkoa wa Mbeya, Albert Chalamila aliyezuru akilenga kujua uzalishaji unaofanyika mgodini hapo.Kimogele alisema kwa muda mrefu sasa wamekuwa na changamoto ya umeme wa uhakika, hali inayosababisha shughuli za uzalishaji na nyinginezo kutokuwa za uhakika.Meneja huyo alitaja changamoto nyingine kuwa ni kukosekana kwa mawasiliano ya uhakika ya simu. Changamoto nyingine ni kutoeleweka vizuri kwa jiolojia ya eneo hili na uwepo wa maji mengi katika ardhi ya eneo hili. Hii inafanya gharama za uchimbaji kuwa za juu sana. Pia uwepo wa leseni kubwa za utafiti wa madini katika eneo la Itumbi unafanya uwezekano wa kupanua shughuli zetu za uchimbaji mdogo wa nje ya eneo la leseni hii kuwa mdogo. Pamoja na changamoto hizo tunaishukuru serikali kupitia Ofisi ya Mkuu wa Wilaya kwa msaada na ushirikiano mkubwa ambao tumekuwa tukiupata, pia Wizara ya Madini kwa ushirikiano mkubwa katika kazi zetu za uchimbaji.Kwa upande wake Mkuu wa Mkoa wa Mbeya, Albert Chalamila aliahidi kuendelea kutoa ushirikiano kwa makampuni yote yanayojishughulisha na shughuli za uchimbaji madini mkoani hapa hususani katika kutafuta suluhu ya changamoto zinazowakabili wachimbaji ili kuleta ufanisi kwenye utendaji kazi wao.Alisema serikali imejipanga kuhakikisha inawaondolea vikwazo wachimbaji wa madini ili shughuli zao ziweze kuwa na tija na mchango kwenye Serikali ya Awamu ya Tano iliyolenga kuwaletea maendeleo Watanzania.