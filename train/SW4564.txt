 LIGI ya msimu huu inaonekana bado kuna upinzani mkali na vigumu kutabiri moja kwa moja ni nani atachukua ubingwa.Licha ya kwamba zipo timu zinazoongoza lakini haimaanishi kwamba ndio watachukua ubingwa lolote linaweza kutokea kwao kwa sababu kuna michezo mingi mbele, kwa maana atakayeteleza atampa nafasi mwingine kupanda. Kila timu inaonekana kujipanga na kupambana kutafuta matokeo mazuri kujiweka katika nafasi fulani.Wakati ligi inaanza pengine kuna timu ambazo zilikuwa zinapewa nafasi kutokana na ubora wa vikosi vyao na nyingine hazikupewa nafasi lakini linapokuja suala la kupambana uwanjani na kupata matokeo ni tofauti na matarajio ya wengi. Lakini kingine, zipo ambazo zilionekana kujiandaa vizuri tangu mwanzo wa msimu na kutokana na upinzani mkali zinataabika na kupata matokeo yasiyotarajiwa. Huenda sasa mtizamo na ushindani ukaongezeka au kupungua baada ya timu kupata nafasi ya kusajili kwenye dirisha dogo la usajili linalofungwa leo.Ni matarajio kuwa kutakuwa na mabadiliko makubwa ya kiushindani na upinzani mkali. Wakati hayo yanasubiriwa kwa hamu mpaka sasa, tuangalie mtiririko wa ligi unavyokwenda na kile walichokivuna. Rekodi Ni timu mbili pekee ambazo hazijapoteza mchezo wowote mpaka sasa nazo ni Yanga na Azam FC. Timu hizi zimekuwa zikichuana katika uongozi wa ligi, mmoja akipanda mwingine hushuka kutegemea na matokeo ya wiki husika. Yanga imeshacheza michezo 15, imeshinda 13 na kupata sare mbili ikiongoza kwa pointi 41.Ndio timu inayoongoza kwa mabao mengi ikifunga jumla ya mabao 29 na kufungwa tisa ikifuatiwa na Azam FC iliyofunga 26 na kufungwa sita. Ila Yanga ina mchezo mmoja mkononi. Wanaoshika nafasi ya pili ni Azam FC waliocheza michezo 16 na kushinda 12, sare nne, ikiwa na pointi 40. Tofauti ya pointi moja dhidi ya anayeongoza kuonyesha ni namna gani ushindani utakavyozidi kuwa mkali kwa siku zijazo. Timu hizo mbili unaweza kusema ni bora kutokana na rekodi hiyo ya kutopoteza mchezo wowote. Vikosi bora Kila timu ina kikosi bora, lakini wamezidiana.Unaweza kusema kuwa Azam FC, Simba na Yanga ina vikosi bora. Kwa maana kwamba, hucheza soka la burudani katika kumiliki mpira na hata kufunga mabao. Ikifuatiwa na Yanga ambao wamekuwa wakijituma pamoja na shida zinazowakabili na kupata matokeo. Ukitizama mechi walizocheza timu zote tatu, mabao waliyofunga na kufungwa bado hizo zinafanya vizuri kuliko nyingine katika timu 20 zinazoshiriki ligi.Wekundu wa Msimbazi wamecheza mechi 12 na kuwa na viporo vingi kutokana na ushiriki wao wa michuano ya kimataifa inayowakabili, lakini katika michezo hiyo hakika walikuwa wako moto na ni dhahiri kama wangecheza michezo yao mingine na kuwa sawa na wengine basi pengine wangekuwa na rekodi mojawapo labda mabao mengi au pointi. Simba imepoteza mchezo mmoja pekee, ikifungwa mabao machache yaani manne na inashika nafasi ya tatu ikiwa na pointi 27.Baada ya timu hizo nyingine bora ni Mtibwa Sugar inayoshika nafasi ya nne, baada ya kucheza michezo 14, kushinda saba, sare mbili na kupoteza mitano ikiwa na pointi 23. Kabla ya michezo ya ligi ya jana Mbeya City inafuatia iliyocheza michezo 16, kushinda sita, sare tano na kupoteza mitano na pointi 23 na Coastal Union iliyocheza michezo 15, kushinda mitano, sare nane na kupoteza miwili.Lakini bado timu hizo tatu kuanzia kwa Mtibwa hadi Coastal zimekuwa zikifunga na kuruhusu kufungwa mabao mengi kuonyesha udhaifu mkubwa katika safu ya ulinzi. Na bado zinachuana katika nafasi za juu, zinaweza kushuka au kupanda kwa sababu hazitofautiani kwa pointi kubwa kutoka mmoja kwenda mwingine. Zipo timu ambazo zilianza kwa kasi na zilishuka ghafla kama Mbao FC. Haiko katika nafasi mbaya lakini kadiri siku zinavyokwenda iwapo itashindwa kufanya vizuri kuna uwezekano wa kushuka.Kwa sababu ni timu iliyowahi kuongoza nafasi za juu. Ni timu inayofanya vizuri zaidi hasa inapokutana na timu kubwa hucheza soka la kiushindani, lakini ikikutana na wenzake waliofanana au hata hawafanani hufungwa kirahisi. Katika misimu miwili iliyopita imekuwa ni timu inayocheza kwa kasi mwanzoni na mwishoni hupambana kutoshuka daraja.Ikiendelea na tabia hiyo ni dhahiri itakuja kupotea. Imeshacheza michezo 16, imeshinda mitano, sare sita na kupoteza mitano ikiwa na pointi 20. Inafuatiwa na Kagera Sugar nayo ilianza kwa kasi lakini sasa inashika nafasi ya nane, ikiwa imeshacheza michezo 15, imeshinda minne, sare nane na kupotea mitatu ikiwa na pointi 20. Kagera ya msimu huu ni afadhali kuliko ile ya msimu uliopita iliyokuwa ikitaabika kutoshuka daraja.Lakini bado ina kazi ya kupigana ili isizidi kushuka. JKT Tanzania pia, ilianza vizuri na inazidi kushuka kwani ilikuwa kwenye nafasi nne za juu lakini sasa inashika nafasi ya tisa baada ya kucheza michezo 15, kushinda minne, sare nane na kupoteza mitatu ikiwa na pointi 20. Kwa upande wa Lipuli nayo isipojitahidi huenda ikazidi kushuka. Imecheza michezo 16, imeshinda minne, sare saba na kupoteza mitano ikibanana na KMC wenye pointi 19 ambao ni wageni katika ligi na unaweza kusema wanajitahidi kwa kiasi ingawa bado wanahitaji juhudi na hali ikiwa mbaya zaidi kwa Singida United waliokuwa nafasi za juu wakizidi kushuka hadi nafasi ya 12 wakiwa na pointi 18.Timu hizo na hizi zifuatazo Mwadui, Stand United, Ruvu Shooting na Ndanda haziko salama kama zitafanya vibaya michezo ijayo kwa kuwa zinatofautiana pointi moja hadi mbili. Kiwango kibovu Alliance, African Lyon, Tanzania Prisons na Biashara United hali sio shwari kwao na wako kwenye mstari wa kushuka daraja. Bila shaka wanahitaji kupambana kujiondoa kwenye hatari waliyopo.Ukitizama kama Prisons na Biashara kila mmoja ameshinda mchezo mmoja wakitofautiana mchezo mmoja, mmoja akiwa amecheza mara 16 na mwingine 15, mmoja akiwa na pointi 10 na mwingine 11, na hao wa juu wengine 12, 13 na 15. Kazi bado ngumu kwa kila timu, ushindani ni lazima uwepo dhidi ya wale wanaoongoza, dhidi ya wale walioko katikati wanaogombea nafasi za juu na wale wa mwisho wanaopambana kutoshuka daraja.