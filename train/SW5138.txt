 TUME ya Taifa ya Uchaguzi (NEC) imetangaza Juni 15, mwaka huu kuwa ni siku ya kufanyika kwa uchaguzi mdogo wa udiwani katika kata 32 zilizopo katika halmashauri 20 za Tanzania Bara.Akizungumza ofisini kwake Dar es Salaam jana, Makamu Mwenyekiti wa NEC, Jaji mstaafu Mbarouk Mbarouk alisema kuwa Tume imetangaza tarehe ya kufanyika kwa uchaguzi huo, baada ya kupokea taarifa kutoka kwa Waziri mwenye dhamana ya Serikali za Mitaa, juu ya uwepo wazi wa nafasi 31 za udiwani katika kata 31 za Tanzania Bara kutokana na sababu mbalimbali zikiwemo kujiuzulu na vifo.Aidha, alisema kuwa, Tume imetangaza kufanyika kwa uchaguzi mdogo wa udiwani katika kata ya Kitangiri Halmashauri ya Wilaya ya Ilemela jijini Mwanza sambamba na kata hizo 31, baada ya Mahakama ya Rufaa kuondoa maombi ya mapitio, yaliyowasilishwa katika Mahakama hiyo, baada ya kutenguliwa kwa matokeo ya uchaguzi wa udiwani katika kata hiyo.Jaji Mbarouk alisema kuwa, fomu za uteuzi wa wagombea zitatolewa kati ya Mei 27 na 31, mwaka huu, uteuzi wa wagombea utafanyika Mei 31, kampeni za uchaguzi zitaanza Juni 1 hadi Juni 14, na Juni 15, mwaka huu, ndiyo itakuwa siku ya uchaguzi.Alitaja kata zitakazofanya uchaguzi huo kuwa ni Mto wa Mbu, Mkuyuni na Majengo zilizopo Halmashauri ya Wilaya ya Monduli, Kata za Ganako, Daa, Mbulumbulu, Oldeani na Kanssay zilizopo Halmashauri ya Wilaya ya Karatu mkoani Arusha na Kata ya Likuyuseka iliyopo Halmashauri ya Wilaya ya Namtumbo mkoani Ruvuma.Nyingine ni Kata za Kinyasiti Kati iliyopo Halmashauri ya Wilaya ya Kondoa na Kata ya Kikombo iliyopo Halmashauri ya Manispaa ya Dodoma mkoani Dodoma, Kata ya Itenka iliyopo Halmashauri ya Wilaya ya Nsimbo mkoani Katavi, Kata za Ipole na Pangale zilizopo Halmashauri ya Wilaya ya Sikonge na Kata ya Itumba iliyopo Halmashauri ya Wilaya ya Igunga za mkoani Tabora.Pia Kata ya Boma iliyopo Halmashauri ya Mji wa Mafinga mkoani Iringa, Kata za Tandika na Chikongola katika Halmashauri ya Manispaa ya Mtwara Mikindani mkoani Mtwara.Katika Mkoa wa Dar es Salaam ni Kata za Bonyokwa iliyopo Halmashauri ya Manispaa ya Ilala, Kata ya Tungi iliyopo Halmashauri ya Manispaa ya Kigamboni na Kata ya Chang ombe iliyopo Halmashauri ya Manispaa ya Temeke.Zingine ni Kata ya Ruangwa iliyopo Halmashauri ya Wilaya ya Ruangwa mkoani Lindi, Kata za Mkula na Lamadi zilizopo Halmashauri ya Wilaya ya Busega mkoani Simiyu, Kata za Kibosho Magharibi na Uru Shimbwe katika Halmashauri ya Wilaya ya Moshi za mkoani Kilimanjaro, Kata ya Murangi iliyopo Halmashauri ya Wilaya ya Musoma mkoa wa Mara na Kata ya Siuyu iliyopo Halmashauri ya Wilaya ya Ikungi mkoani Singida.Pia Kata za Kyaitoke, Mugajale na Ruhunga zilizopo Halmashauri ya Wilaya ya Bukoba mkoani Kagera na Kata ya Kitangiri iliyopo Halmashauri ya Wilaya ya Ilemela mkoani Mwanza.Aidha, Tume ya Taifa ya Uchaguzi imevikumbusha vyama vya siasa na wadau wote wa uchaguzi, kuzingatia sheria, kanuni, maadili ya uchaguzi, taratibu, miongozo na maelekezo yanayotolewa na Tume wakati wote wa kipindi cha uchaguzi huo mdogo