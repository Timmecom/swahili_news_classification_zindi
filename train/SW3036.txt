 WAZIRI MKUU Kassim Majaliwa amep okea leseni ya usajili wa chaneli ya utalii ya Tanzania Safari ambayo itaoneshwa kwa umma bila ya malipo yoyote na kwamba ni lazima ibebwe na wamiliki wa visimbusi nchini.Waziri Mkuu alikabidhiwa leseni hiyo jana kwenye kikao alichokiitisha ofisini kwake Mlimwa, jijini Dodoma ambako alitaka apewe mrejesho kutoka kwa wajumbe wa Kamati Maalum ya kusimamia uboreshaji wa Chaneli ya Utalii (Tanzania Safari Channel).Akikabidhi leseni hiyo kwa Waziri Mkuu, Mkurugenzi Mkuu wa TBC, Dk Ayoub Rioba amesema kukamilika kwa usajili huo kumeiwezesha chaneli hiyo ianze kuonekana kwenye kisimbusi cha AZAM namba 109.Akitoa taarifa mbele ya Waziri Mkuu, Dk Rioba amesema Kamati hiyo iliundwa Desemba 21, mwaka jana na kujumuisha wajumbe kutoka taasisi ambata za maliasili na utalii kutoka Tanzania bara na Zanzibar, Waziri Mkuu alisema baada ya kupata leseni, sasa hivi chaneli hiyo itaonekana katika kisimbusi cha AZAM chaneli namba 109 na pia kwenye intelsat ambako itaonekana kwenye nchi zote barani Afrika, sehemu kubwa ya bara la Ulaya na Uarabuni.Mapema, akichangia hoja kwenye kikao hicho, Mwenyekiti wa Mamlaka ya Usimamizi Wanyamapori Tanzania (TAWA), Meja Jenerali Mstaafu Hamisi Semfuko alisema chaneli hiyo inaweza kunufaika kwa kupata matangazo kutoka kwa wamiliki wa mahoteli, makampuni ya kutoa huduma za utalii na wenye magari ya utalii.Mkurugenzi Mkuu wa Tanapa, Dk Allan Kijazi alisema chaneli ya Tanzania Safari imekuja katika wakati muafaka kwa kuwa itaongeza juhudi za taasisi zao kutangaza vivutio vilivyopo nchini na hivyo kuongeza idadi ya watalii wa ndani na wa nje.