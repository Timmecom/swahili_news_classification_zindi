 WAWAKILISHI pekee wa Tanzania katika mashindano ya kimataifa, Yanga kesho watajua rasmi nani mpinzani wao katika mechi mbili za mchujo katika mbio za kusaka nafasi ya kufuzu hatua ya makundi ya michuano ya Kombe la Shirikiaho Afrika.Yanga, ambayo ilikuwa ikishiriki michuano ya Ligi ya Mabingwa wa Afrika, iliangukia katika Kombe la Shirikisho, baada ya kutolewa na Zesco ya Zambia kwa kufungwa jumla ya mabao 3-2. Timu hiyo ilitoka sare ya 1-1 katika mchezo wa awali jijini Dar es Salaam uliofanyika kwenye Uwanja wa Taifa jijini, kabla ya kufungwa 2-1 juzi Ndola, Zambia.Kwa mujibu wa taarifa za Shirikisho la Soka la Afrika (Caf), timu 16 zilizoshinda mechi zao za raundi ya kwanza za Kombe la Shirikisho, zitapangwa na timu zingine 16 zilizoshindwa katika mechi za raundi ya kwanza ya Ligi ya Mabingwa wa Afrika (ikiwemo Yanga). Kwa mujibu wa Caf, ratiba ya mechi za mchujo (play-off) itapangwa kesho Jumatano jijini Cairo, Misri, ambapo Yanga itajua inacheza na timu gani kutoka wapi katika mbio za kusaka nafasi ya kucheza makundi ya Kombe la Shirikisho Afrika.Chungu A lina timu zilizoshinda mechi zao za raundi ya kwanza ya Kombe ya Shirikisho, ambazo ni Bidvest Wits, TS Galaxy (zote kutoka Afrika Kusini), Hassania Agadir, Renaissance Berkane (zote kutoka Morocco), Al Masry, Pyramids (zote za Misri) na Bandari (Kenya).Zingine ni Daring Club Motema Pembe (Congo DR), Djoliba (Mali), Enugu Rangers (Nigeria), ESAE (Benin), Paradou (Algeria), Proline (Uganda), San Pedro (Ivory Coast), Triangle Utd (Zimbabwe) na Zanaco (Zambia).Chungu B linahusisha timu 16 zilizoshindwa katika mechi za raundi ya kwanza Ligi ya Mabingwa wa Afrika, ikiwemo Yanga: Timu hizo ni pamoja na Al Nasr (LBA), Asante Kotoko (Ghana), Cano Sport Academy (Guinea ya Ikweta), Cote d Or (Senegal), Elect-Sport, Enyimba (Nigeria), Fosa Juniors (Madagascar), Gor Mahia (Kenya) na Green Eagles (Zambia).