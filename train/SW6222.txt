 SERIKALI kupitia Ofisi ya Waziri Mkuu, Kazi, Vijana, Ajira na Wenye Ulemavu, Julai 15 mwaka huu inatarajia kuanza ukaguzi wa mikataba ya ajira kwa madereva wa mabasi na malori na utekelezaji wa Sheria ya Kazi, ili kubaini namna wanavyolipwa.Katika taarifa kwa vyombo vya habari iliyosainiwa na Katibu Mkuu ofisi ya Waziri Mkuu Kazi, Vijana, Ajira na Walemavu, ilisema kuwa zoezi hilo ni endelevu na litafanyika kwa namna mbili tofauti.Alisema namna ya kwanza ni maofisa kazi waliopo katika ofisi za kazi watapita katika kampuni zote za usafirishaji na pili ni timu maalumu ya maofisa kazi kwa kushirikiana na viongozi wa vyama vya wafanyakazi, madereva, Wakala wa Udhibiti wa Usafiri wa Nchi Kavu (LATRA) na jeshi la polisi; Kitengo cha Usalama Barabarani watafanya ukaguzi wa mikataba kwenye vituo vikuu vya ukaguzi kama vile Kituo cha Mabasi Ubungo, Kituo cha Kuegesha Malori cha Misugusugu na vituo vingine vinavyofanana na hivyo hapa nchini.Ilisema serikali imefikia hatua hiyo ikiwa ni kutekeleza Mpango Mkakati mpya wa ajira za madereva wa malori na mabasi ambao utahakikisha kila dereva anakuwa na Mkataba wa kazi unaoainisha mshahara na viwango vya posho anapokuwa safarini ili kupunguza ajali za barabarani.Hatua hiyo inakuja baada ya utaratibu wa awali uliokuwa unawataka wamiliki vya vyombo vya usafiri kuwasilisha mikataba ya wafanyakazi wakati wakiomba leseni za magari kushindwa kutekelezwa kikamilifu.Leseni za magari zimekuwa zikitolewa na kusimamiwa na iliyokuwa Mamlaka ya Udhibiti wa Usafiri wa Nchi Kavu na Majini (Sumatra) ambayo kwa sasa ni Latra.Naibu Waziri wa Nchi, Ofisi ya Waziri Mkuu, Sera, Bunge, Ajira, Vijana na Watu wenye Ulemavu, Anthony Mavunde hivi karibuni alisema bungeni kuwa mpango huo umekamilika na hatua zitachukuliwa kuanzia Julai, mwaka huu.Mavunde alikuwa akijibu swali la Mbunge wa Tunduma, Frank Mwakajoka ambaye alitaka kujua serikali ina mpango gani wa kuharakisha utekelezaji wa maboresho ya utoaji wa Mikataba ya kazi kwa madereva wa malori na mabasi yaliyofanyika mwaka 2015.Taarifa hiyo ilisema ili kulifanya zoezi hilo kuwa lenye ufanisi, ni vema wamiliki wa vyombo vya usafirishaji kuhakikisha kuwa Mikataba ya madereva wao inakuwepo katika maeneo yao ya kazi, na kwa upande wa madereva, kuhakikisha wanakuwa na nakala za Mikataba yao.