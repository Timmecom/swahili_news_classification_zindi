 TUME ya Taifa ya Uchaguzi (NEC) imetangaza uchaguzi mdogo wa kata 13 utafanyika Agosti 17, mwaka huu.Taarifa kwa umma iliyosomwa na Makamu Mwenyekiti wa Tume hiyo, Jaji Mbarouk Salim Mbarouk, mjini Babati, mkoani Manyara juzi, ilisema fomu za uteuzi wa wagombea zitatolewa kuanzia Julai 29 na mwisho ni Agosti 3, mwaka huu. Alisema uteuzi wa wagombea utafanyika Agosti 3 na kampeni za uchaguzi zitafanyika kuanzia Agosti 4 Agosti mpaka Agosti 16, mwaka huu.Alizitaja kata zitakazofanya uchaguzi huo kuwa na halmashauri zake kwenye mabano ni na Laroi, Lemanyata na Likiding a (Arusha), Kimokouwa (Longido), Kwembe (Ubungo), Izigo (Muleba) na Mahida (Rombo). Nyingine ni Makanya (Same), Barikiwa (Liwale), Kikeo (Mvomero), Biro (Malinyi), Myangayanga (Mji wa Mbinga) na Kapenta (Sumbawanga).Jaji Mbarouk alisema NEC imetangaza nafasi hizo kuwa wazi baada ya kupokea taarifa kutoka kwa waziri mwenye dhamana na serikali za mitaa, ambaye kwa kuzingatia kifungu cha 13(1) cha Sheria ya Uchaguzi ya Serikali za Mitaa, ameitaarifu tume uwapo wa nafasi wazi za madiwani katika kata 13 zilizopo katika halmashauri 11 na mikoa nane ya Tanzania Bara.Alisema nafasi wazi za udiwani katika kata hizo zimetokana na sababu mbalimbali ikiwamo vifo, kujiuzulu na uamuzi wa mahakama.  Baada ya kupokea taarifa hiyo na kwa kuzingatia masharti ya kifungu cha 13(3) cha Sheria ya Uchaguzi ya Serikali za Mitaa, tume inautaarifu umma kuhusu kuwapo kwa uchaguzi mdogo katika kata hizo 13,  alisema.Jaji Mbarouk alisema tume inavialika vyama vya siasa, wadau wote wa uchaguzi na wananchi kushiriki katika uchaguzi huo.  Tume inachukua fursa hii kuviasa vyama vya siasa na wadau wote wa uchaguzi kuzingatia matakwa ya Katiba, Sheria ya Uchaguzi ya Serikali za mitaa, kanuni za uchaguzi wa serikali za mitaa (madiwani) za mwaka 2015, maadili ya uchaguzi wa Rais, wabunge na madiwani ya mwaka 2015 na maelekezo yote yaliyotolewa au yatakayotolewa na NEC wakati wote wa uchaguzi huo mdogo,  alisema.