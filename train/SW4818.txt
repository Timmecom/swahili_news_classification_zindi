 KATIBU Mkuu wa Chama Cha Mapinduzi (CCM), Dk Bashiru Ally amemuomba Makamu wa Rais, Samia Suluhu Hassan na Mwenyekiti wa Umoja wa Wanawake wa CCM (UWT), Gaudensia Kabaka wa kutatua mgogoro baina ya Mkuu wa Mkoa wa Shinyanga na Katibu wa CCM wa Mkoa huo.Pia amesema upo mgogoro mwingine mkoani Mwanza kutokana na madai ya kuwepo kwa makundi, yanayojiita kundi la Meck Sadick, aliyekuwa Mkuu wa Mkoa Kilimanjaro na Anthony Dialo ambaye ni Mwenyekiti wa CCM Mkoa wa Mwanza, ambapo alidai mgogoro huo ataumaliza yeye na taarifa itapelekwa kwa Mwenyekiti wa CCM, Rais John Magufuli.Amesema hayo wakati wa ziara yake ya siku ya pili mkoani Shinyanga, wakati akiwahutubia wanachama wa chama hicho. Dk Bashiru alisema upo mgogoro wa ndani ya chama kati ya Mkuu wa Mkoa wa Shinyanga, Zainab Telack na Katibu wa CCM wa Mkoa huo, Haula Kachwamba ambao hawaelewani."Jambo la kutopatana kwao nimemuuliza Mwenyekiti wa CCM Mkoa Mabala Mlolwa ambaye amekiri kuwa mgogoro upo ila umemshinda. Waziri Mkuu (Kassim Majaliwa) alipokuja mkoani hapa naye ulimshinda, mlezi wa chama (Balozi Seif Idd) naye ameukuta ukamshinda, sasa mimi siingilii, namuachia Makamu wa Rais Mama Samia Suhulu na Mama Kabaka, watautatua wao,  alisema Dk Bashiru na kuongeza.."Bila Katibu wa CCM Mkoa, wewe Mkuu wa Mkoa si lolote, na bila Mkuu wa Mkoa wewe Katibu wa CCM Mkoa pia si lolote. Wakianza kuyumbishana wao, wataweza pia kuwayumbisha wanachama na kuwagawa makundi, wote wawili wanatakiwa kuwa kitu kimoja kwa sababu wote wameteuliwa na Rais," amesema Dk Bashiru.