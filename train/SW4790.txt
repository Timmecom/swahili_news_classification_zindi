 JUMLA ya Sh milioni tisa zimetolewa kwa Mabaraza ya Vijana matatu ya Mkoa wa kusini Unguja katika mwaka 2017/18 kwa ajili ya kutekeleza miradi ya maendeleo na kiuchumi.Hayo yamesemwa na Naibu Waziri wa Uwezeshaji, Vijana Wanawake na Watoto, Shadya Suleiman wakati akijibu swali la mwakilishi wa jimbo la Tunguu, Simai Mohamed Said.Mwakilishi huyo alitaka kufahamu mabaraza ya vijana yamewezeshwa kwa kiasi gani katika kutekeleza majukumu yake.Suleiman amesema fedha za kuyasaidia mabaraza hayo ya mikoa mbalimbali Unguja na Pemba zipo lakini hakuna mwamko kwa vijana kuomba fedha hizo.Alisema fedha zilizotolewa ni za kikundi cha Machuwi na Kitogani Mkoa wa kusini Unguja wanaojishughulisha na kilimo na ufugaji.Akifafanua zaidi, Suleiman aliwataka viongozi wa majimbo ikiwemo wajumbe wa Baraza la Wawakilishi kuwahamasisha vijana kuchangamkia fursa za fedha kwa ajili ya maendeleo.Nawaomba wabunge na wajumbe wa Baraza la Wawakilishi kuwahamasisha mabaraza ya vijana kuchukua mikopo ya fedha kwa ajili ya kujiendeleza kiuchumi na kujiajiri, alisema.Amesema kwamba lengo la Serikali ya Mapinduzi ya Zanzibar (SMZ) ni kuanzisha mabaraza ya vijana ambayo yataibua fursa za kiuchumi na maendeleo kwa ajili ya kuajiajiri.Amesema hakuna ubaguzi wala itikadi za kisiasa katika kuyaendesha na kuyasimamia mabaraza ya vijana kwa sababu yapo kwa ajili ya kuwawezesha vijana kiuchumi.