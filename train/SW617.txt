 Naibu Waziri wa Fedha, Saada Mkuya Salum alisema hayo jana Dar es Salaam wakati akizindua Bodi hiyo pamoja na na kuwakabidhi nyenzo za kufanyia kazi.Akizungumza, alisema Serikali inategemea ufanisi katika utendaji wa benki hiyo, inayotarajiwa kuanza Januari 2014 huku kutotegemewa kuwa na urasimu kama zilivyo benki nyingine.Alisema walengwa wakuu wa benki hiyo wawe ni wakulima na kutoa mikopo ya muda wa kati na mrefu na yenye riba nafuu.  Matarajio ya Watanzania ni makubwa sana kuhusiana na benki hiyo ambayo itakua ya kipekee iliyo na utofauti na nyingine  ,alisema Saada na kuongeza kuwa walengwa wa benki hiyo ni wakulima masikini ambao hawajawahi kupata nyenzo za kilimo.Alisema Serikali iliamua kuanzisha benki hiyo ili kutoa mikopo kupitia taasisi kama Saccos na mabenki mengine, ambazo zitakopesha wakulima walio katika sehemu mbalimbali nchini na kutoa ushauri kwa wakulima ili kuwajengea uwezo wa kukopa na kusimamia miradi.Aidha, alisema benki hiyo lazima izingatie misimu ya mauzo ya mazao katika kupanga taratibu za marejesho ya mikopo.Alisema ni matarajio ya Serikali kuhakikisha kupitia benki hiyo, ajira zinaongezeka na kuongeza mauzo ya mazao ya kilimo na kuongezeka uelewa wa matumizi ya teknolojia ya kisasa kwa wakulima katika ngazi zote.Alisema vilevile benki iwezeshe kuongezeka kwa matumizi ya pembejeo za kilimo na matumizi ya mitambo na mashine kwa ajili ya kuongeza tija na ufanisi katika kilimo na kuongezeka kwa upatikanaji wa chakula cha kutosha nchini.Awali, Katibu Mkuu wa Wizara ya Fedha, Dk Servacius Likwelile katika hotuba yake iliyosomwa na Mkurugenzi wa Idara ya Sera, Bedason Shalanda alisema majukumu ya kiutendaji yaliyobakia ili benki hiyo ianze kazi rasmi mapema mwanzoni mwa 2014 ni pamoja na kuajiri mkurugenzi mtendaji na wafanyakazi wengine, kuomba leseni ya biashara na masuala mengine.Kwa upande wake, Mwenyekiti wa Bodi hiyo, Rosebud Kurwijila alipongeza Serikali kwa kuanzisha benki hiyo ambayo inalenga kuwainua wakulima moja kwa moja.Hata hivyo, aliahidi benki hiyo kutimiza azma ya Kilimo Kwanza na kwamba itahamasisha uwekezaji katika kilimo kwa lengo la kupunguza umasikini na kukuza uchumi.