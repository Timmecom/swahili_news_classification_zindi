 Akitoa maelezo hayo juzi jioni bungeni, mbunge huyo alisema ametumia Kanuni ya 28 (8) ya Kanuni za Bunge za Kudumu.Alisema mashine hizo zimekuwa kero kwa wafanyabiashara na bei ni kubwa, ikilinganishwa na gharama halisi na pia bado matumizi yao hayajaeleweka kwa watumiaji wengi. Naomba Serikali isitishe uuzaji wa mashine hizo bei ni kubwa sana, itoe elimu ya kutosha kuhusu matumizi, lakini pia ipitie upya sheria zote za kodi ili kufanya marekebisho katika sheria zitakazoonekana zina upungufu,  alisema Zambi.Alisema maelezo yake hayo, msingi wake ni malalamiko ya bei kubwa za mashine hizo, ambapo awali ziliuzwa Sh milioni mbili kwa wafanyabiashara ambao mzunguko wa biashara zao unafika Sh milioni 14 kwa mwaka.Hata hivyo, wafanyabiashara walikuwa wakilalamika kuwa bei hiyo ni kubwa sana na Mamlaka ya Mapato Tanzania (TRA), ikapunguza bei hadi Sh 800,000.Msingi wa malalamiko ni kuwa mashine hizo huko zitokako bei yao huanzia kati ya dola 60 hadi 150 sawa na Sh 75,000 hadi Sh 300,000.Alihoji uhalali wa mashine hizo kuuzwa kati ya Sh 800,000 na Sh milioni 1.5 kwani ni sawa na kuibia Watanzania. Baada ya kupokea malalamiko ya wafanyabiashara wakiwamo wa Mbeya, nilisafiri hadi Dubai na China ambako nilikuta zinauzwa dola 60 hadi 150 kutegemeana na aina ya mashine,  alisema Zambi.