 WAWAKILISHI wa Tanzania katika michuano ya Ligi ya mabingwa Afrika Yanga leo wanashuka dimbani kuwakabili Zesco United ya Zambia katika mchezo utakaochezwa kwenye uwanja wa taifa, Dar es Salaam. Timu hizo zinakutana baada ya kila mmoja kuvuka hatua ya awali, Yanga ikiwatoa Township Rollers ya Botswana kwa jumla ya mabao 2-1, na Zesco iliwatoa Green Mambas kwa jumla ya mabao 3-0. Katika michezo yao ili opita ya ligi, Yanga imetoka kupoteza bao 1-0 dhidi ya Ruvu Shooting huku Zesco ikishinda dhidi ya Zanaco bao 1-0. Mchezo wa leo huenda ukawa mgumu hasa kwa Yanga ambao wamekuwa wakipata wakati mgumu wa kupata matokeo mazuri nyumbani lakini inategemea na mbinu wanazokuja nazo ili kuwafunga wapinzani wao. Yanga inahitaji kupata matokeo yakayoiweka katika mazingira mazuri kwenye mchezo wa marudiano. Iwapo watapoteza umakini basi mambo yanaweza kuwageukia kutokana na ubora wa timu pinzani kwa miaka ya karibuni. Zesco ni timu yenye uwezo na uzoefu wa michuano hii, inaweza kupata matokeo ugenini na nyumbani kwao kutokana na rekodi zao za mchezo uliopita na hata katika baadhi ya mechi za msimu wa mwaka jana zinaonyesha hivyo. Wakizungumzia mechi hiyo, Kocha Msaidizi Noel Mwandila alisema wamejipanga vizuri kuwakabili wapinzani wao.  Tumejiandaa vizuri tuko tayari kwa mapambano kuhakikisha tunapata matokeo mazuri, alisema. Yanga itawakosa nyota wake Paul Godrey ambaye ni majeruhi, David Molinga na Mustapha Selemani wakiwa hawajapata vibali kutoka CAF. Kwa upande wake, Kocha wa Zesco George Lwandamina alisema wamejipanga vizuri na anaamini utakuwa mchezo wa kuvutia. Kocha huyo aliyewahi kuifundisha Yanga, alisema klabu hiyo aliyoiacha ni tofauti na iliyopo kwani kuna mabadiliko mengi ikiwemo wachezaji, benchi la ufundi na hata viongozi kwa hiyo haijui vizuri. Pia, alisema asilimia kubwa ya kikosi chake wengi ni wachezaji waliokuwepo msimu uliopita, ni wawili au watatu wamebadilika.