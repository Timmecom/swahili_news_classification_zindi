 HALMASHAURI ya Manispaa ya Tabora inatarajia kukusanya Sh bilioni 43.8 katika bajeti ya mwaka wa fedha 2019/20 kutoka vyanzo mbalimbali.Taarifa hiyo imetolewa juzi na Mkurugenzi Mtendaji wa Manispaa ya Tabora, Bosco Ndunguru wakati wa kikao maalumu cha kupitia mapendekezo ya bajeti cha Kamati ya Ushauri Wilaya ya Tabora (DCC).Ndunguru amesema katika mapato ya ndani ya halmashauri, wana lengo la kukusanya Sh bilioni 4.5 sawa na ongezeko la asilimia saba ukilinganisha na makisio ya mwaka 2018/19 wa Sh bilioni 4.2 kutoka vyanzo vya ndani.Amesema kutoka Serikali Kuu na kwa wahisani wanatarajia kupata jumla Sh bilioni 39.2 ikiwa ni pungufu ya asilimia 34 ukilinganisha na Sh bilioni 59.8 ya mwaka 2018/19.Alisema bajeti ya ruzuku kutoka Serikali Kuu na wahisani imepungua kutokana na kukamilika kwa baadhi ya miradi ya barabara ambazo zimeshajengwa kwa kiwango cha lami katika Manispaa ya Tabora.Alivitaja vipaumbele katika bajeti ijayo kuwa ni uendelezaji wa jengo la utawala ambalo limetengewa Sh milioni 200, kuwa na fedha za fidia sehemu ambapo vitajengwa viwanda Sh milioni 100, uboreshaji wa miundombinu ya sekondari na shule za msingi Sh milioni 100, mikopo kwa wanawake, vijana na walemavu Sh milioni 244.4.Alisema vipaumbele vingine ni shughuli za lishe zimetengewa Sh milioni 117, mishahara ya vibarua wa shughuli za mazingira Sh milioni 108.8, uendeshaji wa hospitali Sh milioni 80, kulipa madeni Sh milioni 50 na Serikali Kuu kuwaletea Sh bilioni 1.5 kwa ajili ya hospitali ya wilaya.Ndunguru alisema Sh bilioni moja zimetengwa kwa ajili ya utekelezaji wa miradi mbalimbali ya maendeleo katika kata 29 za Manispaa ya Tabora na kuongeza kuwa mwaka ujao watabuni vyanzo vipya vitano vya mapato.