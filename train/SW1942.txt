 Naibu Waziri wa Habari, Utamaduni, Sanaa na Michezo, Juliana Shonza ametoa ahadi hiyo wakati wa hafla ya kuikaribisha timu hiyo Australia iliyoandaliwa Dar es Salaam na Balozi wa nchi hiyo nchini Kenya, Rwanda, Tanzania na Uganda.Shonza alisema kuwa Serikali ya Tanzania iko nyuma ya wachezaji hao, hivyo wasiwe na wasiwasi wowote kwani wanachotakiwa ni kushindana na kuipeperusha vizuri bendera ya taifa Australia.Michezo hiyo ya Jumuiya ya Madola itafanyika Gold Coast, Australia kuanzia Aprili 4 hadi 15 na Tanzania itapeleka timu za riadha, ngumi, kuogelea na mpira wa meza.Balozi wa Australia nchini Kenya, Rwanda, Tanzania na Uganda, Alison Chartres aliwakaribisha wachezaji hao, ambao alikula nao chakula cha mchana kwenye Uwanja wa Taifa jijini Dar es Salaam.Katibu Mkuu wa Kamati ya Olimpiki Tanzania, TOC, Filbert Bayi aliwataja wanariadha watakaenda Australia kuwa ni Emmanuel Giniki (meta 5,000-10,000), Augustino Sulle, Said Makula, Magdalena Shauri, Stephano Huche na Sara Ramadhani (Marathon).Wengine ni Ali Hamisi Gulam (meta 100/200), Anthony Mwanga wakati makocha wa timu hiyo ni pamoja na Zakaria Barie na Lwiza John.Timu ya ngumi itakuwa na Kassim Mbutike, Selemani Kidunda, Ezra Paul na Haruna Swanga wakati kocha weao ni Mkenya Benjamin Oyombi. Timu ya kuogelea itakuwa na akina Hilal Hilal na Sonia Tumiotto wakati kocha wao ni Khalid Rushaka huku timu ya mpira wa meza inaundwa na Amon Tumaini, Masoud Mtalaso, Neema Mwaisula na Fathiya Pazi wakati kocha ni Ramadhani Suleiman.Viongozi watakaoongoza na timu hiyo ni pamoja na Mkurugenzi wa Michezo, Dk Yusuph Singo (Mkuu wa msafara), Nassra Mohamed (Meneja wa timu) na Joakim Mshanga (Daktari wa timu).Wengine kwa nafasi zao ni Naibu Waziri wa Habari, Utamaduni, Sanaa na Michezo Juliana Shonza, Rais wa TOC, Gulam Rashid, Bayi na Petro Kivike (Msaidizi wa Waziri Shonza). Timu ya Tanzania inatarajia kuondoka Machi 27 na kwa sasa timu ya riadha iko Arusha wakati ile ya ndondi na mpira wa meza ziko Mkuza Kibaha mkoani Pwani.