 MWENYEKITI wa Tume ya Utumishi wa Umma, Jaji mstaafu Dk Steven Bwana amesema bado kuna watumishi wa umma ambao hawana maadili na amewataka kujirudi, kujisahihisha na kujirekebisha haraka.Aidha amewataka watumishi wa umma kufanya kazi kwa uadilifu mkubwa wakati wote wanapotekeleza majukumu yao, na viongozi wasisite kuchukua hatua stahiki pale watumishi walio chini yao wanapofanya makosa na kutenda kinyume na maadili ya kazi na ya taaluma zao. Dk Bwana aliyasema hayo jijini Dar es Salaam jana na kusisitiza kuwa viongozi na watumishi wa umma wanapaswa pia kutambua kuwa wana kazi kubwa ya kuboresha utumishi wa umma nchini.  Bado kuna matatizo kwenye halmashauri zetu, wizara na taasisi za umma.Kupitia vikao vya kisheria tunavyokaa Tume tunaona bado kuna baadhi ya watumishi wa umma si waadilifu na hawana maadili hivyo wanapaswa kujirudi, kujisahihisha, kujirekebisha na wafanye kazi zao kwa kufuata sheria, kanuni, taratibu, miongozo iliyopo na maelekezo halali yanayotolewa na viongozi wao,  alisema. Akizungumzia ubora katika utoaji wa huduma kwa wananchi, Dk Bwana ameipongeza serikali kwa hatua mbalimbali inazozichukua kuhakikisha kunakuwepo na utoaji wa huduma bora kwa wananchi na jitihada zinazofanyika za kuwaletea maendeleo Watanzania. Wakati haya yanafanyika, tuna kazi kubwa ya kuboresha utumishi wa umma, wapo baadhi watalalamika kuhusu hatua zinazochukuliwa. Watailalamikia serikali na watailalamikia Tume ya Utumishi wa Umma, lakini tunapaswa sote tuungane, watumishi wa umma na Watanzania, nchi hii ni yetu sote.  Tutambue na kuamua tunaijenga, tunaiboresha ama tunaibomoa. Tutambue hakuna njia ya mkato kufikia maendeleo na kila mmoja wetu na kwa nafasi yake anapaswa kuchapa kazi, ni sisi wenyewe tusingoje kupata wawekezaji wa kuja kutuletea maendeleo.Tunapokosea, tukubali tumekosea na tujisahihishe,  alisema. Aliwataka waajiri wote nchini kuhakikisha wanatoa mafunzo kwa watumishi wao mara kwa mara kwa lengo la kukumbushana wajibu wao na nini matarajio ya waajiri na serikali kwa ujumla. Vile vile alisema, waajiri ni muhimu wakatoa mafunzo kwa watumishi kabla ya kuanza kazi, kwa waajiriwa wapya ili kuwaelimisha kuhusu maadili ya kazi, miiko na misingi ya majukumu ya kazi mbalimbali yanazokwenda kuzitekekeza, wajue wanatakiwa kufanya kazi zao kwa uadilifu, kutumia weledi na pia kuwa wazalendo.