 Rais John Magufuli amesema, anataka atakapoondoka madarakani aache mabilionea Watanzania angalau 50 wenye kulipa kodi.Amewahakikishia Watanzania wote kuwa taifa linakwenda katika mwelekeo mzuri, hasa baada ya Serikali ya Awamu ya Tano kuchukua hatua madhubuti ya kuimarisha huduma za uchumi na kijamii, kama vile afya, elimu, maji, nishati na miundombinu ya usafiri.Amesema hayo wakati anazungumza na wafanyakazi wa Kampuni ya Africa Media Group (AMGL), yenye vituo vinne vya televisheni ikiwemo Channel Ten na vituo viwili vya redio ikiwemo Magic FM, ambavyo kwa sasa vinamilikiwa na Chama Cha Mapinduzi (CCM).Wakati anazungumza na wananchi katika mtaa wa Zanaki baada ya ziara hiyo Rais Magufuli alisema pamoja na mafanikiko hayo, serikali itaendelea kupambana na dhuluma na matumizi mabaya ya raslimali za taifa.Alitoa wito kwa watanzania wote, kuiunga mkono serikakli kwa kuhakikisha wanatanguliza maslahi ya taifa.Akiwa ndani ya jengo la AMGL, Rais ambaye ni Mwwenyekiti wa Taifa wa CCM, alijionea mitambo, chumba cha habari na studio za kurushia matangazo za Kituo cha Redio cha Magic FM na Kituo cha Televisheni cha Channel Ten.Pia alizungumza na wafanyakazi ambao walimweleza changamoto mbalimbali, ikiwemo uhaba na uchakavu wa vitendea kazi, maslahi madogo na uchakavu wa jengo la matangazo. Rais Magufuli aliahidi kutoa Sh milioni 200 ndani ya siku mbili kwa ajili ya kununulia vitendea kazi vya kituo hicho.Aliwataka wafanyakazi hao wa AMGL, kumpelekea jina la jengo lolote la CCM lenye hadhi nzuri ili kuhamishia kituo hicho. Aidha, Rais alivitaka vyombo vya habari nchini kufanya kazi kwa maslahi ya taifa na kwa kuzingatia sheria na maadili ya kazi hiyo.Alisema vyombo vya habari nchini, vimekuwa na mchango mkubwa katika kuibua mambo mbalimbali, ambayo yameisaidia serikali katika kuyafuatilia na kuyafanyia kazi.Alisema vyombo vya habari vya Tanzania, ndivyo vinavyotakiwa kuongoza maisha ya Watanzania kwa kupanua uelewa wa wananchi katika mambo mbalimbali, ikiwemo kutoa elimu ya kilimo na ufugaji kwa kuwa asilimia 75 ya watanzania ni wakulima.Alisema hivi sasa nchini kuna vyombo vya habari zaidi ya 170 vilivyosajiliwa, hivyo havina budi kufanya kazi zao kwa maslahi mapana ya Taifa, kwa kuwa vyombo vya nje mara nyingi hutoa taarifa hasi kuhusu Afrika ikiwemo matukio ya vita.Baada ya kutoka AMGL, Rais Magufuli alikagua Mradi wa Ukarabati mkubwa wa Jengo la Kitega uchumi la CCM (SUKITA), lililopo mtaa wa Lumumba, Dar es Salaam, ambalo litakamilika mwezi Juni mwaka huu.Rais alimalizia ziara yake kwa kutembelea Ofisi Ndogo ya Makao Makuu ya CCM, iliyopo mtaa huo wa Lumumba na kuzungumza na wafanyakazi.