 MAMA wa binti wa miaka 17 aliyeeleza jinsi alivyofanyiwa ukatili na mwajiri wake ikiwa ni pamoja na kutumbukizwa mwiko katika sehemu zake za siri, amesema kwamba maagizo wa Polisi wa Chamwino kurejea Dar es salaam, kunafanya ufuatiliaji wa shauri la mwanae kuwa gumu. Nimefika hapa na kupelekwa Polisi , lakini wanasema nirudi tena Dar es Salaam na mimi ni maskini tu siwezi kurudi Dar es salaam  anasema Rehema Richard , mama mzazi wa binti huyo akizungumza kwa njia ya simu jana. Alisema akiwa Dar es Salaam hakupata nafasi ya kumpeleka mtoto wake hospitali, lakini aliambiwa kwamba amepelekwa na kuwa karatasi zote zinazohusu matibabu anazo mtuhumiwa Happiness Mathew. Pamoja na kwamba Happiness alikuwa mwajiri wa binti huyo, pia wana undugu wa mama mkubwa na mdogo. Mimi sikuwa nimeajindaa kwa shauri lolote , nilipelekwa Dar es salaam kuhudhuria harusi na kukuta shauri polisi. Nikajiuliza hali ya mtoto wangu ilivyokuwa mbaya nikibaki kuhangaika na kesi si nitauawa na mtoto wangu nani atajua, nikawaambia polisi nitarejea nyumbani tutayamaliza kutoka huko  alisema na kuongeza kuwa alipofika nyumbani hali ya mtoto wake haikuwa sawa, alienda polisi.Alisema akiwa polisi aliambiwa kwamba shauri hilo kwa kuwa limeanzia Dar es salaam wao hawawezi kuendelea nalo lazima aende huko. Mama huyo alisema kwamba kutokana na tatizo la macho kuzidi juzi akisaidiwa na shemeji yake alimpeleka mtoto hospitali ya Misheni ya Mvumi ambako alifanyiwa uangalizi wa macho na kupatiwa mawani.  Tulitumia shilingi elfu 40 kwa matibabu ya macho.Lakini tatizo kubwa ni kichwa kumuuma na pia kukosekana kwa hedhi kwa muda wote huu  alisema mama wa binti huyo. Kwa mujibu wa binti huyo tangu alipowekewa mwiko sehemu za siri amekuwa haoni siku zake na hajui nini kimetokea ndani ya mwili wake. Mama huyo anasema binti yake ambaye alikuwa mrembo kwa sasa hatamaniki kwa makovu kichwani na mwilini na haelewi atasaidiwaje ili kurejea katika hali ya kawaida. Anasema yeye ni mtu maskini kwani mume wake, Musa alifariki mwaka 2017 na sasa anaishi yeye na familia yake akitegemea kilimo.Akizungumza katika kijiji cha Manchali wilaya ya Chamwino mkoani Dodoma hivi karibuni binti huyo aliyemaliza darasa la saba katika shule ya msingi Manchali mwaka 2016,alisema alichukuliwa na ndugu yake, mtoto wa mama yake mkubwa, Happiness Mathew ambaye ni Mfanyakazi wa Hospitali ya Taifa ya Muhimbili ili akafanye kazi za ndani.Alisema katika maisha yake alikuwa akikutana na vipigo vya mara kwa mara,kwani mwajiri wake huyo akimkuta mtoto analia alikuwa akimpiga. Aidha alisema kuna siku mtoto alikuwa akicheza na akaanguka, aliporudi akamsema kwamba hamuangalii mtoto kwa vile hajui uchungu wa kuzaa na atamfanyia kitu ili asikie uchungu kama huo; ndipo alipompiga na kuchukua mwiko ambao aliuingiza sehemu za siri na tangu wakati huo hajapata siku zake (hedhi) na amekuwa akipata maumivu anapoenda haja ndogo. Sijui ule mwiko alioniingiza umeleta madhara gani katika mwili wangu naona nisaidiwe ili nifanyiwe vipimo  alisema. Alisema alivunja ungo mwaka 2014 na alikuwa akipata hedhi kawaida lakini baada ya kuingiziwa mwiko haoni kabisa hedhi. Alisema kutokana na mateso Januari 4 mwaka huu, alikimbilia Chang ombe ambako alilalamikia mwajiri wake huyokutumia mwiko kumpiga kichwani hali ambayo imefanya kichwa kiwe na majeraha yanayofanya ashindwe kuota nywele.Binti huyo alisema alikuwa akilipwa Sh 50,000 mshahara wa mwezi na fedha hizo alikuwa akitumiwa mama yake mzazi moja kwa moja. Akizungumza na gazeti hili hivi karibuni Kaimu Kamanda wa Polisi Mkoa wa Kipolisi wa Temeke, Dar es salaam, Kamishina Msaidizi wa Polisi (ACP), Awadhi Haji amesema kwamba kadhia hiyo ya ukatili ipo katika dawati la Jinsia na kwamba wanasubiri hati ya matibabu (PF3) ili kulifikisha suala hilo mahakamani na haki itendeke.