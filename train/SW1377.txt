 WATANZANIA wanaotumia dawa za kufubaza Virusi vya Ukimwi (ARVs) wametakiwa kuendelea kutumia pasipo kuacha ili waweze kuishi maisha yenye afya iliyoimarika.Naibu Waziri wa Nchi Ofisi ya Waziri Mkuu, Sera, Bunge, Kazi, Ajira, Vijana na Walemavu, Anthony Mavunde ameyasema hayo wakati anafungua kongamano la kitaifa la Maadhimisho ya Siku ya Ukimwi Duniani mwaka 2018.Amesema kati ya watu wanaoishi na virusi vya ukimwi(VVU) wenye umri wa miaka 15 hadi 64 ambao walitoa taarifa kuwa wanatumia dawa za kufubaza virusi, asilimia 87.7 ndio wamefubaza virusi ambapo wanawake ni asilimia 89.2 na wanaume ni asilimia 84."Napenda kuhamasisha Watanzania wote wanaotumia dawa za kufubaza VVU waendelee kuzitumia pasipo kuchoka na kwa kufanya hivyo wataweza kuishi maisha yenye afya iliyoimarika na furaha na hivyo kuendelea kulitumia taifa vyema," alisema.Amesema kauli mbiu ya mwaka huu ni Pima VVU, Jitambue Ishi anbayo inaonesha ushahuidi kutokana na matokeo ya utafiti wa viashiria vya Ukimwi wa mwaka 2016/2017 hapa nchini. Mavunde amesema matokeo yameonesha ni asilimia 52 tu ya wanaoishi na virusi vya ukimwi (WAVIU) nchini wanajua hali zao."Hii ina maana kwenye eneo la kupima kuna vikwazo vingi vinavyowafanya watu hasa wanaume kutojua afya zao, pengine nchi bado hatujapata ufumbuzi bado kwani kutokana na matokeo ya utafiti huo ni asilimia 45 tu ya WAVIU wanaume wanajua hali zao," amesema.Amesema utafiti wa mwaka 2016/2017 umeonesha kati ya watu wanaoishi na VVU wenye umri katri ya miaka 15 hadi 64 ambao wanajua hali zao za maambukizi asilimia 90.9 walianzishiwa dawa za kufubaza VVU, wanawake wakiwa asilimia 92.9 na wanaume ni asilimia 86.1.Mkurugenzi Mkazi na Mwakilishi wa UNAIDS, Dk Leo Zekeng amesema Tanzania imepiga hatua kubwa kupambana na Ukimwi tangu miaka ya 1980 na kwa upatikanaji wa tiba tangu mwaka 2010 na misaada ya pamoja kutoka serikalini, mashirika ya kiraia yanayowakilisha watu wanaoishi na VVU pamojka na mashirika ya kimataifa ikiwa ni pamoja na Umoja wa Mataifa.Mkurugenzi Mtendaji wa Tume ya Kudhibiti Ukimwi Tanzania (TACAIDS), Dk Leonard Maboko alisema kongamano hilo pia litaazimia mikakati mahususi itakayotoa matokeo zaidi katika kufanikisha dira ya kuwa na Tanzania isiyokuwa na Ukimwi kufikia mwaka 2030.