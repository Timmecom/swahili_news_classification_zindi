 SERIKALI imepongeza mradi wa XPRIZE kwa kuonesha njia nyingine ya kuwapatia elimu ya kusoma, kuandika na kuhesabu watoto wengi walio nje ya mfumo rasmi wa elimu.Kauli hiyo ilitolewa na Katibu Mkuu Wizara ya Elimu, Sayansi na Teknolojia, Dk Leonard Akwilapo wakati alipotembelea Wilaya ya Mkinga, ikiwa ni mojawapo ya wilaya sita za Mkoa wa Tanga, zinazonufaika na mradi huo.Akizungumza katika mahojiano, Katibu Mkuu huyo alisema kwamba kinachowaondoa watoto wengi katika masomo si lazima iwe mimba kwani wapo watoto wengi hasa wakiume ambao wanakimbia majumbani na kukosa haki yao ya msingi ya elimu. Huu mradi umetuonesha njia nyingine kabisa ya kukabiliana na tatizo hili,  alisema Dk Akwilapo na kuongeza kuwa ni sera ya serikali ya kuhakikisha kwamba watoto wote hata wale ambao hawakuingia katika mfumo rasmi wanaingizwa katika mfumo wa elimu kwa kupitia taratibu mbalimbali. Miongoni mwa taratibu hizo ni utaratibu wa MEMKWA kwa elimu ya msingi na MESPA kwa sekondari.Alisema mradi huo umeonesha matokeo mazuri kwa sasa kwani tayari watoto 800 wamefikishwa katika shule wakafanyiwa mitihani na kuingizwa kuendelea na madarasa ya pili. Mradi wa XPRIZE ambao utamalizika mwaka kesho ukitumia vishkwambi katika mafunzo kwa watoto waliokosa elimu ya msingi kufikia miaka 9, ni mradi wa dunia ambapo teknolojia inajaribiwa kusaidia wale waliokosa nafasi ya kuingia shule.Akizungumzia hatima ya mradi huo, Mwakilishi wa Global Learning Xprize, Elianne Philibert alisema kwamba mafanikio yake yatawezeshwa kutengenezwa kwa moduli za kufundishia watoto walio nje ya mfumo rasmi wanaotumia lugha ya Kiswahili.Alisema mradi huo wa kutumia vishkwambi kufundisha watoto kwa kutumia programu za kujifunza unahusisha nchi kadhaa na baada ya kukamilika mwakani matokeo yake yatawekwa wazi na hivyo teknolojia kujulikana inavyoweza kutumika kupeleka mafunzo kwa waliokosa elimu rasmi. Imeelezwa kuwa mradi utakapokamilika mwakani utakuwa umewatoa kimasomaso wanafunzi 2,697 katika vitongoji 170 vinavyofanyiwa mradi huu wa majaribio.Vishkwambi hivyo vinachajiwa kwa kutumia nishati jadidifu ya jua katika maeneo maalumu yaliyotengenezwa kwa ajili ya kuzichaji. Mradi huo wa XPRIZE unaotumia ubunifu wa teknolojia unafanyika chini ya uangalizi wa Shirika la Umoja wa Mataifa la Elimu, Sayansi na Utamaduni (UNESCO) kwa ushirikiano na Shirika la Umoja wa Mataifa la Mpango wa Chakula Duniani (WFP) na Kamati ya kitaifa inayohusisha pia Wizara ya Elimu na TAMISEMI. Lengo kuu baada ya mradi huo kukamilika ni kuwapata watoto ambao wataweza kuingizwa darasa la pili na kuendelea na pia kuongeza uwezo wa kumudu masomo kwa watoto wa darasa la pili.