 WAKATI kikosi cha timu ya soka ya taifa ya Tanzania Bara Kilimanjaro Stars kikitarajiwa kuwakabili Kenya leo, Kocha Mkuu Juma Mgunda amesema hatowadharau wapinzani wake.Katika mchezo wa nusu fainali ya kwanza michuano ya Chalenji ya Baraza la vyama vya Soka Afrika Mashariki na Kati (Cecafa), Kenya ambao walikuwa mabingwa watetezi walipoteza mabao 4-1 dhidi ya Eritrea na Tanzania ikipoteza bao 1-0 dhidi ya wenyeji Uganda.Hivyo Tanzania na Kenya zitacheza kuwania nafasi ya tatu na Uganda na Eritrea zitacheza fainali. Akizungumzia maandalizi ya mchezo huo wa leo Mgunda alisema kitendo cha Kenya kupoteza mchezo uliopita kwa idadi kubwa ya mabao sio kigezo cha kuwadharau na kuingia uwanjani kwa uhakika wa ushindi bali watapambana wakijua mechi haitakuwa rahisi. Hatuwezi kuwadharau Kenya kwa sababu wamefungwa, tutaingia kucheza nao tukijua itakuwa ni mechi ngumu lakini mwisho wa yote ni kuhakikisha tunatafuta nafasi ya tatu, alisema.Katika mchezo wa kwanza Kili Stars ilikutana na Kenya kwenye hatua ya makundi na kufungwa bao 1-0. Huenda leo wakaingia kwa tahadhari kubwa ili kulipiza kisasi na hatimaye kupata matokeo mazuri. Pamoja na hayo, Mgunda alizungumzia namna alivyoumia baada ya kupoteza mchezo uliopita wa nusu fainali dhidi ya Uganda akisema hawana budi kukubali matokeo.  Lazima niwapongeze wachezaji kwa jitihada japokuwa tulipoteza mchezo. Tumejipanga kutafuta nafasi ya mshindi wa tatu, alisema.Kuhusu mechi ya fainali, katika mchezo wa awali wa makundi wa kundi A, Uganda iliishinda Eritrea mabao 2-0.