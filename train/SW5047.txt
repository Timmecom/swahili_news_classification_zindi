 JUMUIYA ya Wafanyabiashara Ndogo wa Jiji/Mkoa wa Mwanza, wameipongeza Serikali ya Rais John Magufuli, kwa kuwatambua rasmi kupitia katika utaratibu wa kuwapa vitambulisho, ambavyo vitawawezesha kutambulika katika mamlaka mbalimbali za serikali na hivyo kufanya biashara bila kubughudhiwa.Pongezi hizo zimetolewa jana jijini hapa na Mwenyekiti wa Muungano wa Wamachinga Mkoa wa Mwanza, Saidi Tembo wakati alipozungumza kwenye hafla ya kukabidhi vitambulisho kwa Machinga iliyofanywa na Mkuu wa Mkoa wa Mwanza, John Mongella.Tembo alisema kitendo kilichofanywa na Rais Magufuli cha kuwatambua wafanyabiashara wadogo na kurasimisha shughuli zao za kibiashara kwa kuwapata vitambulisho, ni cha kimaendeleo na cha kihistoria cha kuthaminiwa na kutambuliwa kutoka kwenye historia ndefu ya kufukuzwa kila walipokuwa wakipanga bidhaa zao kwa kisingizio kuwa hayo ni maeneo yasiyoruhusiwa kisheria Alisema Rais ameonesha upendo na utu kwao. Leo ni siku adimu kwetu, siku ya kihistoria, baada ya siku nyingi za heka heka na mateso na wale waliosema hatuwezi, Mungu ametuwezesha kupitia kwa Rais John Magufuli ambaye ametuthamini kwa kutupatia vitambulisho rasmi,  alisema Tembo.Machinga hao wa Jiji na Mkoa wa Mwanza waliipongeza serikali kwa kuwezesha kutambulika na kuwa sehemu ya walipa kodi, ambao pia wataisaidia kukusanya kodi ya serikali kupitia bidhaa wanazouza.Awali, Mkuu wa Wilaya ya Nyamagana, Dk Philis Nyimbi alimshukuru Rais Magufuli na serikali yake kwa kuwatambua rasmi machinga na kuwapa vitambulisho vitakavyowasaidia kuwaweka karibu na taasisi mbalimbali za fedha kwa ajili ya kujipatia mikopo, elimu ya biashara na misaada mingine itakayowasaidia kukua kiuchumi na kuingia katika kundi la wafanyabiashara wa kati.Naye Naibu Meya wa Jiji la Mwanza, Bhiko Kotecha alisema serikali imeona mbali, kwa kuwatambua machinga na biashara zao kwa kuwapa vitambulisho, kwani hatua hiyo itaondosha hali ya kutokuelewana kati ya halmashauri mbalimbali za miji nchini na wafanyabiashara hao juu ya kugombea maeneo ya kufanyia biashara zao.Mbunge wa Jimbo la Nyamagana, Stanslaus Mabula alimpongeza Rais Magufuli kwa hatua ya serikali yake na kuongeza kuwa machinga wamepewa nyenzo muhimu ya kuwaingiza katika mapinduzi makubwa ya kibiashara, hali itakayowapa uzoefu na kupambana hadi kufikia lengo la Taifa la uchumi wa kati.  Ombi langu kwenu nawaomba dhamira hii njema ya Mheshimiwa Rais, tuienzi, na tuitekeleze kwa vitendo,  alisema Mabula.Akikabidhi vitambulisho kwa wakuu wa wilaya zote za Mwanza, ambao baadaye walikabidhi vitambulisho kwa viongozi wa machinga, Mongella alisema amefanya kazi hiyo ikiwa ni kutekeleza agizo la Rais la kuwatambua machinga na kurasimisha shughuli zao na kuwafanya kuwa miongoni mwa mambo mengine waliipa kodi rasmi na watu wenye hadhi ya kutambuliwa na kuthaminiwa na taasisi za fedha nchini.Mongella aliwaonya baadhi ya wafanyabiashara, watakaowatumia machinga waliorasimishwa na serikali kwa kuwapa bidhaa ambazo hazikulipiwa kodi kwa nia ya kukwepa kodi na kuikosesha serikali mapato yanayotokana na utoaji wa stakabadhi kwa wateja kupitia mashine za kielektroniki (EFDs). Aliwaagiza wakuu wa wilaya zote za mkoa huo kusimamia ugawaji wa vitambulisho kwa haki na ndani ya mwezi mmoja liwe limekamilika.  Hakikisheni vitambulisho hivi ni kwa wajasiriamali wadogo peke yake,  alisisitiza.