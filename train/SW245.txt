 TUME ya Taifa ya Uchaguzi (NEC) imewasihi wapigakura wote waliojiandikisha katika Daftari la Kudumu la Wapiga Kura na wanaoishi kata sita za Tanzania Bara, kujitokeza kwa wingi kupiga kura leo ili kuwachagua viongozi wanaowataka wawaongoze kwa kipindi cha takribani miaka miwili ijayo.Mwito huo umetolewa na Mwenyekiti wa NEC, Jaji Semistocles Kaijage wakati akisoma tamko la uchaguzi mdogo wa Udiwani Kata za Miteja, Kivinje au Sigino, Somanga na Mitole Halmashauri ya Kilwa, kata ya Muhinda, Halmashauri ya Wilaya ya Buhigwe na Kata ya Nkoanekoli Halmashauri ya Wilaya Meru."Wapigakura 31,818 wanatarajiwa kupiga kura kuwachagua madiwani katika kata sita za Tanzania Bara na uchaguzi huo utafanyika katika vituo 91 vya kupigia kura ambako ndipo wapiga kura walijiandikishia kupiga kura katika Uchaguzi Mkuu wa Rais, wabunge na madiwani wa mwaka 2015,  alisema Jaji huyo.Aliwataka kwenda kupiga kura bila hofu, woga, wasiwasi au ushawishi kwani chini ya Kanuni ya 3.1 (b) ya Maadili ya Uchaguzi wa Rais, Wabunge na Madiwani ya mwaka 2015, Serikali imepewa wajibu wa kuhakikisha kuwa kuna hali ya usalama, amani na utulivu katika kipindi chote cha uchaguzi husika.Jaji Kaijage aliwataka wananchi, vyama vya siasa na wadau wa uchaguzi kushirikiana ili kuhakikisha viashiria vya kuvunjika kwa amani na utulivu vinaepukwa uchaguzi huo uwe huru, wazi na wa haki.Alisisitiza vyama vya siasa mikutano ya kampeni mwisho ni jana saa 12 jioni na baada ya muda huo, vyama, wagombea na mashabiki marufuku kufanya kampeni kama vile kutumia alama za vyama zinazoashiria kampeni, vipeperushi, bendera, mavazi na vitu vingine visivyokubalika siku ya uchaguzi."Aidha, wananchi waheshimu sheria za nchi wakati wote wa upigaji, kuhesabu, kujumlisha kura na kutangaza matokeo. Pale panapokuwa na malalamiko ya ukiukwaji wa Sheria na Taratibu za Uchaguzi, yafikishwe mamlaka inayohusika kwa utaratibu uliowekwa kwa mujibu wa Sheria,  alisema Jaji huyo.Aliwataka wapiga kura kuondoka kwenye maeneo ya kituo cha kupigia kura mara baada ya kupiga kura na kujiepusha na mikusanyiko au mikutano katika maeneo ya vituo vya kupigia kura kwani vyama vya siasa vimeweka mawakala wao vituoni ambao watalinda maslahi ya vyama husika na wagombea wao.Alivikumbusha vyama vya siasa, wagombea, wananchi na watendaji wa uchaguzi huo kwa ujumla kuzingatia na kuheshimu matakwa na masharti ya Sheria za Uchaguzi, Sheria za Nchi, Kanuni na Maadili ya Uchaguzi wakati wa Upigaji Kura, Kuhesabu, Kujumlisha Kura, na Kutangaza matokeo ya uchaguzi.Alisema upigaji kura utafanyika kuanzia saa moja kamili asubuhi na kumalizika saa 10 kamili jioni katika vituo vilivyotumika wakati wa Uchaguzi Mkuu wa mwaka 2015 na kwamba watakaokuwepo kwenye mstari kwenye vituo vya kupigia kura kuanzia saa 10 kamili jioni wataruhusiwa kupiga kura.Alisema watakaoruhusiwa kupiga kura ni wale waliomo kwenye Daftari la Kudumu la Wapiga Kura kwenye kata husika na wana kadi ya mpiga kura na waliopoteza kadi zao za kupigia kura au zimeharibika au zimechakaa wataruhusiwa kupiga kura kutumia pasi ya kusafiria, leseni ya udereva au kitambulisho cha uraia kinachotolewa na Mamlaka ya Vitambulisho vya Taifa (NIDA) kwa sharti kuwa majina yaliyomo kwenye vitambulisho yafanane na yaliyomo kwenye Daftari la Kudumu la Wapiga Kura. Ni wajibu wa vyama vya siasa vinavyoshiriki katika uchaguzi kuweka mawakala katika vituo vyote vya kupigia na Kujumlishia Kura kwa utaratibu ambao tulikubaliana na umekuwa ukitumika katika chaguzi za hivi karibuni wakati wa Mkutano wa Tume na Vyama vya Siasa tarehe 10/07/2018 uliofanyika katika ukumbi wa Kimataifa wa Mikutano wa Mwalimu Nyerere Jijini Dar es Salaam na maelekezo kuhusiana na utaratibu huo kutumwa kwa Wasimamizi wa Uchaguzi,  alizidi kukumbushia Jaji Kaijage.Alisema mawakala hao wanaruhusiwa kuwepo vituo vya kupigia kura na kufuata na kuzingatia Sheria, Kanuni na taratibu za Uchaguzikipindi cha kupiga, kuhesabu, kujumlisha kura na kutangaza matokeo.