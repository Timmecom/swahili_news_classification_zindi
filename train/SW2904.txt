 SERIKALI imeteua Wilaya za Kongwa na Dodoma kuwa vituo vikuu vya kumbukumbu za ukombozi wa nchi, ambako miundombinu ya uhifadhi wa kihistoria itajengwa na kuhifadhiwa kumbukumbu mbalimbali zikiwemo kazi adhimu za Baba wa Taifa, Julius Nyerere.Aidha, serikali kwa kushirikiana na Shirika la Umoja wa Mataifa la Elimu, Sayansi na Utamaduni (UNESCO), imekarabati studio za iliyokuwa Redio Tanzania Dar es Salaam (RTD) zilizopo Barabara ya Nyerere jijini Dar es Salaam na kuwa kituo adhimu cha hifadhi na rejea ya kazi za Baba wa Taifa. Hayo yalibainishwa bungeni jana na Naibu Waziri wa Habari, Utamaduni, Sanaa na Michezo, Juliana Shonza wakati akijibu swali la Mbunge wa Mtera, Livingstone Lusinde (CCM) ambalo liliulizwa kwa niaba yake na Mbunge wa Viti Maalumu, Felista Bura (CCM).Katika swali lake, Lusinde alihoji kwa nini serikali isijenge maktaba yenye kumbukumbu za kazi za Baba wa Taifa, Mwalimu Julius Nyerere ambayo pia itakuwa sehemu ya utalii wa watu wa ndani na nje ya Mkoa wa Dodoma. Akijibu swali hilo, Shonza alisema serikali kwa kuzingatia umuhimu wa kuhifadhi kumbukumbu za waasisi wa Taifa ambao ni Mwalimu Nyerere na hayati Abeid Amani Karume ilitunga sheria ya kuwaenzi waasisi ya mwaka 2004. Shonza alisema sheria hiyo inaelekeza uhifadhi wa kumbukumbu hizo na kuanzishwa kwa kituo cha kutunza kumbukumbu.Alisema Umoja wa Afrika (AU) uliteua Tanzania mwaka 2011 kuwa Mratibu wa Programu ya Ukombozi wa Bara la Afrika ambayo pamoja na mambo mengine, imetoa kipaumbele uhifadhi wa kazi alizofanya Baba wa Taifa na mashujaa wenzake katika ukombozi.  Katika msingi huo, serikali kwa kushirikiana na Unesco imekarabati studio za iliyokuwa Redio Tanzania Dar es Salaam (RTD) zilizopo Barabara ya Nyerere na kuwa kituo adhimu cha hifadhi na rejea ya kazi za Baba wa Taifa,  alisema Shonza na kuongeza kuwa serikali inaunga mkono juhudi za taasisi kadhaa nchini katika kuhifadhi amali za uridhi wa kumbukumbu za Baba wa Taifa.