 SERIKALI haina mpango wa kuvibadili vyuo vya Maendeleo ya Wananchi kuwa VETA. Hayo yamebainishwa jana mjini hapa na Naibu Waziri wa Elimu, Sayansi na Teknolojia, Willam Ole Nasha wakati akijibu swali la msingi la Mbunge wa Rufiji, Mohamed Mchengerwa (CCM). Mchengerwa alisema katika swali:  Serikali imerejesha vyuo vilivyokuwa vya maendeleo kuwa chini ya Wizara ya Elimu, Sayansi na Teknolojia ya kusema hayo, alitaka kujua kama serikali haioni umuhimu wa kukibadili chuo cha Maendeleo Ikwiriri FDC kuwa VETA ili kubadili fikra za wananchi wa Rufiji, Kibiti na hatimaye kuleta mwamko wa elimu. Akijibu swali hilo, Waziri Ole Nasha alisema elimu ya ufundi na mafunzo ya ufundi hutolewa katika shule na vyuo katika kiwango na madaraja mbalimbali kulingana na malengo yake. Alisema ngazi ya shule za sekondari, elimu ya ufundi hutolewa kumuandaa mwanafunzi kujiunga na vyuo vya ufundi stadi na ufundi wa kati. Vyuo vya elimu ya ufundi na mafunzo ya ufundi stadi huandaa mafunzi mchundo na vyuo vya ufundi wa kati huandaa mafundi sanifu. Aidha, vyuo huandaa wahandisi katika fani mbalimbali zinazohusiana na ufundi.  Waziri Ole Nasha alisema vyuo vya Maendeleo ya Wananchi vilianzishwa kwa lengo la kumsaidia mwananchi kukabiliana na changamoto za kimaendeleo katika mazingira yake kwa kumpatia maarifa na stadi anuai Alisema kwa sasa serikali haina mpango wa kuvibadili vyuo vya Maendeleo ya Wananchi kuwa VETA na badala yake imejikita katika kuviboresha vyuo hivyo kwa kuvikarabati na kuviongezea vifaaa vya kujifunzia na kujifundishia ili viweze kutoa mafunzo bora zaidi. Waziri Ole Nasha alisema awamu ya kwanza ukarabati wa vyuo vya Maendeleo ya Wananchi 20 ipo katika hatua za mwisho za ukamilishaji, na awamu ya pili inatarajiwa kuanza mapema Juni mwaka huu.   Chuo cha Maendeleo ya Wananchi Ikwiriri kilikuwa katika awamu ya kwanza na ukarabati umekamilika,  alisema. Aidha, Ole Nasha alisema katika mwaka wa fedha 2019/2020 Rufiji ni miongoni mwa wilaya zilizotengewa fedha kwa ajili ya ujenzi wa Chuo cha Ufundi Stadi cha Wilaya cha VETA.