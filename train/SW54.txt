 MABINGWA wa Ligi Kuu ya Soka ya Kenya, Gor Mahia wamebakisha pointi sita tu kabla ya kutangazwa kutetea tena taji lake hilo baada ya juzi kuibuka na ushindi wa mabao 2-0 dhidi ya Sofapaka katika mchezo uliofanyika kwenye Uwanja wa Moi mjini Kisumu juzi.Samuel Onyango na Jacques Tuyisenge waliofunga mabao katika kipindi cha pili na kuifanya K Ogalo kufikisha pointi 66. Sofapaka wanabaki katika nafasi ya pili wakiwa na pointi 56. Kocha wa Gor Mahia aliyejawa na furaha, Hassan Oktay alisema sasa ana uhakika wa kutwaa taji hilo.  Sasa naweza kusema kuwa sisi ni mabingwa kwa sababu tumeongeza tofauti ya pointi kati yetu na anayetufuata,  alisema Oktay.Katika mchezo uliofanyika kwenye uwanja uliojaa watazamaji, mashabiki wa Gor Mahia mapema walianza kupiga kelele wakitaka ushindi wakimzomea Samuel Onyango wakati aliposhindwa kuifungia timu yake kwa mkwaju wa adhabu. Sofapaka pia ilipata nafasi ya kupiga mkwaju wa adhabu muda mfupi baadae, wakati Jacques Tuyisenge alipojaribu kufunga, lakini alishindwa kuujaza mpira kimiani.Dakika nane tangu kuanza kwa mchezo huo, kipa wa Sofapaka Justine Ndikumana alilazimika mara mbili kuokoa mashuti ya Tuyisenge aliyepiga akiwa karibu na lango baada ya kusaidiwa na Kenneth Muguna.John Avire alijaribu kuzifumania nyavu kwa wenyeji katika dakika ya 25 na 32 kwa mikwaju ya mbali, lakini bahati haikuwa upande wake. Kipa wa Gor, Fredrick Odhiambo alifanya kazi ya ziada baada ya kuokoa mpira wa adhabu uliopigwa na George Maelo. Gor ilikuwa karibu na kupata uongozi wa mchezo baada ya mapumziko wakati Francis Kahata alipompa mpira Onyango na kupiga shuti hafifu lililopaa juu kidogo ya lango.