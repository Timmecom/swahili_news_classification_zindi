 KLABU ya Singida United imemleta kocha Mserbia, Dragon Popadic kwa mkataba wa miezi 10 kwa ajili ya kukinoa kikosi hicho kinachoonelekana kufanya vibaya kwenye muendelezo wa papatupapatu za Ligi kuu Tanzania Bara (TPL) msimu huu ili kuhakikisha wanashika nafasi za juu katika msimamo.Kocha huyo amekubali kuchukua jukumu la kufundisha timu hiyo na kurithi mikoba ya Hemed Moroco aliyekuwa anakinoa kikosi hicho ambapo kwa sasa ana majukumu ya kitaifa ya maandalizi ya timu ya taifa ya vijana chini ya miaka 17.Kocha huyo aliyewahi kukinoa kikosi cha Simba na kutengeneza rokodi kubwa na miamba hao, ameungana na miamba hao wa Singida United kwa ajili ya kuongeza nguvu kwenye kikosi hicho hususani katika kipindi hiki cha kuelekea kwenye michuano ya SportPesa inayotarajiwa kufanyika mwezi huu, FA,na Ligi Kuu ya Tanzania Bara (TPL).Akizungumza Dar es Salaam jana Mkurugenzi wa kikosi hicho, Festo Sanga alisema:  Popadic atakuwa Kocha Mkuu kwa sasa akisaidiwa na Dusan ambaye pia ni raia wa Serbia, kwa kipindi cha miezi 10 ili kuhakikisha kikosi hicho kinafanya vema. Aidha, Sanga amesema makocha waliokuwepo kikosini hapo Suleiman Jabir na Shadrack Nsajigwa, tayari wameshapewa taarifa na wamekabidhiwa majukumu mengine ndani ya kikosi hicho.Kikosi hicho kimekuwa na matokeo ya kusuasua katika muendelezo wa Ligi Kuu Tanzania Bara tofauti na msimu uliopita, hivyo wa miliki wa timu hiyo wameamua kuwapa kazi Waserbia hao ili kurejesha makali ya kikosi hicho kilichofika fainali ya Azam FA Cup msimu uliopita.Timu hiyo inashika nafasi ya 11 kwenye msimamo wa Ligi Kuu Tanzania Bara baada ya kucheza michezo 20, wakishinda michezo sita kutoka sare michezo sita kupoteza michezo sita wakiwa na pointi 24, huku Yanga akiwa kinara wa Ligi hiyo kwa kujinyakulia pointi 50.