 MAMLAKA ya Usimamizi wa Bandari Tanzania (TPA), imejipanga kuendeleza bandari kiushoroba kuongeza ufanisi wa huduma na kuzisogeza karibu zaidi na wateja.Mkurugenzi Mkuu wa TPA, Deusdedit Kakoko amesema, ili kuweza kupata manufaa hayo, bandari hizo hazina budi kwenda sambamba na maendeleo ya ushoroba ndani ya nchi na kieneo.Amesema kwa upande wa ushoroba wa Kati Kaskazini (Mwanza), imelenga uboreshaji wa bandari ya ziwa Victoria na ujenzi wa bandari kavu ya Fela- Mwanza na utasogeza huduma za bandari kwa wateja wa Kanda ya Ziwa na nchi jirani za Uganda na Sudan Kusini.Aidha alisema kwa upande wa Kati- Kaskazini-Magharibi inayohusisha Isaka- Kibanga/Rusumo, wataboresha bandari kavu ya Isaka kwa kushirikiana na TRC ambapo kwa pamoja kutarahisisha usafirishaji wa shehena ya bandari kwenda na kutoka nchi za Rwanda na Burundi. Sambamba na juhudi hizi ni mpango wa ujenzi wa reli ya kisasa (SGR) kutoka Isaka hadi Kigali Pia uboreshaji na ujenzi wa bandari za Ziwa Tanganyika na Bandari Kavu ya Katosho-Kigoma utasogeza huduma za bandari kwa wateja wa magharibi mwa Tanzania na nchi jirani za Burundi na DRC,  alisema.Amesema TPA inashirikiana na TAZARA ili kuhakikisha huduma za reli ya TAZARA zinarejea angalau kwa kiwango cha kuridhisha ili kuhudumia wateja wa Kusini Magharibi mwa Tanzania, sambamba na mpango wa kujenga bandari Kavu ya Inyala-Mbeya ili kuhudumia shehena inayokwenda nchi jirani za DRC, Malawi na Zambia. Kwa upande wa ushoroba wa bandari ya Tanga, tunaendelea na uboreshaji ikiwa ni pamoja na kufanya upembuzi yakinifu na usanifu wa namna bora ya kuongeza kina cha bandari ya Tanga,  amesema.Amesema ili kusogeza karibu huduma za shehena kwa wateja wa ushoroba wa Tanga, TPA imebainisha eneo karibu na Arusha ili kwa na bandari kavu itakayotoa huduma za bandari ikiwa ni pamoja na kuhimili ushindani kutoka bandari ya nchi jirani. Ushoroba wa Tanga utaimarika zaidi kama reli ya Tanga-Arusha-Musoma itajengwa ili kuhudumia wateja wan chi jirani za Uganda na Sudan Kusini,  amesema.Aidha amesema hivi sasa wanaendelea na maboresho ya bandari ya Mtwara ili pamoja na juhudi za wadau wengine, ushoroba huo uwe na uwezo wa kuhudumia wateja wa kusini mwa Tanzania na kuhimili ushindani kutoka bandari za nchi jirani za Afrika Kusini, Msumbiji na Namibia.