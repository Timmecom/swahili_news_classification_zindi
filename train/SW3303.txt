 KAMPENI za kuwania nafasi za uongozi katika Shirikisho la Soka Zanzibar (ZFF) zinatarajiwa kuanza leo visiwani Zanzibar, huku wagombea hao wakihimizwa kufanya kampeni za kistaarabu.Uchaguzi wa ZFF unatarajiwa kufanyika Juni 2 mwaka huu, ambapo kampeni hizo zitafanyika kwa muda wa siku sita zitafungwa siku ya Juni Mosi na jumla ya wagombea 15 wamejitokeza kuomba nafasi mbalimbali, ikiwemo urais, umakamu na wajumbe watano wa Kamati ya Utendaji.Akizungumza na waandishi wa habari Mwenyekiti wa Kamati ya Uchaguzi wa ZFF, Fadhil Abrahman Mberwa alisema wakati wa kampeni kamati yao haitaruhusu kuona mgombea mmoja anamchafuwa mwenzake.Alisema kuwa kamati yao ipo makini kwa hilo na iwapo ikithibitika haitakaa kimya na hatua za kisheria zitachukuliwa kwa yeyote atakayefanya hivyo. Tangaza sera zako kistaarabu usimzungumze mwenzio kwa kumtangazia ubaya, tunataka kampeni za kistaarabu kujenga Shirikisho letu,  alisema.Alisema kuwa kamati inamtaka kila mgombea kutangaza sera zake vyovyote apendavyo lakini si kwa kuchafuana kwani ikitokea hivyo kutaleta athari kubwa umalizapo uchaguzi.