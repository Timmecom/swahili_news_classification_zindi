 WABUNGE wamekataa kukatwa posho kwa ajili ya kuichangia klabu ya soka ya Yanga baada ya Kamati ya Hamasa kuja bungeni huku Mbunge wa Nkasi, Ally Kessy Mohamed (CCM) akiomba timu hiyo iingizwe kwenye Mpango wa Kunusuru Kaya Masikini ulio chini ya Mfuko wa Maendeleo wa Jamii (Tasaf).Hali hiyo ilikuja baada ya kumalizika kipindi cha maswali na majibu jana bungeni jijini hapa wakati Naibu Spika Dk Tulia Akson, alipowatambulisha wajumbe wa Kamati ya Hamasa ya Kuchangia Klabu ya Yanga na kusababisha baadhi ya wabunge kupiga makofi kutaka kuwachangia, huku wengine wakiwaita ombaomba.Baada ya utambulisho huo huku kelele zikiendelea kutawala bungeni, Mbunge wa Nkasi, Kessy aliomba muongozo kwa Naibu Spika.  Kwa kuwa Kamati ya Yanga imefika kuomba mchango, naomba kupitishwe kapu akabidhiwa Mwamoto (Venance, Mbunge wa Kilolo (CCM)) au Mkuchika (George) wakusanye fedha kwa wabunge au naomba serikali iiweke timu hiyo kwenye Mpango wa Kunusuru Kaya Masikini wa Tasaf,  alisema.Hatua hiyo iliibua vicheko vya kejeli na wengine wakishangilia na ndipo Naibu Spika akajibu mwongozo huo. Naibu Spika alisema anaona vyema Mbunge Kessy akubaliwe muongozo wake kwa wabunge kukatwa posho ili kuchangia timu hiyo. Kauli hiyo iliibua shangwe kwa wabunge wapenzi wa Yanga, lakini wengine walionekana kupinga pendekezo hilo. Hata hivyo, Naibu Spika alimua kutolea muongozo akisema:  Kwa sababu muongozo huo ni jambo ambalo linahusu wabunge kuridhia, nitawahoji wanaoridhia waseme ndio na wanaopinga waseme sio.