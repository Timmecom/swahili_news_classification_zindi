 WAKUU wa vyuo vya afya vya serikali wamekosoa uwepo wa makosa ya kujirudia yanayofanywa Baraza la Taifa la Elimu ya Ufundi (NACTE) ikiwemo kuwapa vyeti wasiostahili.Akisoma taarifa ya wakuu wa vyuo vya afya vya serikali, Mkuu wa chuo cha Maofisa Tabibu-Songea, Dk Geoffrey Mdede amesema kumekuwepo na changamoto ya ucheleweshaji wa vyeti vya wahitimu kunakofanywa na Nacte na hata vikitolewa vimekuwa havina ubora na kutolewa kwa wasiostahili. Hata pale vinapotoka kumekuwa na makosa ya kujirudia kama kurudia kutoa vyeti kwa wanafunzi zaidi ya mmoja, kupewa vyeti wasiostahili yaani walioachishwa, wanaoendelea na masomo, wenye vyeti, waliofeli, na pia vyeti kutokuwa na ubora kwani havina picha wala mwaka waliosoma wahitimu.Kuhusu udahili, Dk Mdede amesema kumekuwa na tatizo kubwa la Nacte kudahili wanafunzi wengi kuliko uwezo wa vyuo, pamoja na tatizo la wanafunzi kutoonekana kwenye mfumo bila maelezo yoyote.Amesema pia kumekuwapo na changamoto ya kukosekana kwa matokeo kwa baadhi ya wanafunzi, changamoto za upakiaji matokeo kwenye mfumo na kutokupata msaada kwa wakati juu ya changamoto zilizoripotiwa NACTE. Mfano mpaka sasa kuna baadhi ya vyuo bado vina changamoto ya mfumo wa Nacte, upakiaji wa matokeo ya muhula wa kwanza wakati maandalizi ya mitihani ya muhula wa pili yakiwa yamekaribia.Mkuu wa Kitengo cha Udahili wa Nacte, Twaha Twaha amesema baraza limeweka mikakati kadhaa, ikiwa ni pamoja na kuunda timu maalumu ya kushughulikia changamoto ambazo zipo na zitakazojitokeza.Akitolea mfano wa changamoto ya ucheleweshaji wa matokeo, Twaha alisema mkakati uliopo sasa ni kuhakikisha matokeo yanatolewa mapema ndani ya miezi mitatu baada ya watahiniwa kufanya mitihani yao. Kumekuwa na changamoto nyingi ambazo Nacte iliziona na ndio maana imeendelea kuelimisha wadau kuhusu mifumo ya udahili na kuweka kumbukumbu ya matokeo ya wanafunzi.