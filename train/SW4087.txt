 Akizungumza katika hafla ya utiaji huo wa saini iliyofanyika jijini Dar es Salaam jana, Ofisa Mtendaji Mkuu wa kampuni hiyo, Kamugisha Kazaura, alisema Mkataba huo una miradi itakayohusisha ujenzi wa mtandao wa teknolojia ya kisasa ya 4G, 3G na 2G. Teknolojia hizi zitasaidia kampuni kupanua na kuboresha huduma zake nchi nzima na katika ubora wa hali ya juu, pia zitatoa huduma bora ya sauti na intaneti yenye kasi zaidi,  alisisitiza Kazaura.Alisema pia Mkataba huo utahusisha ununuzi wa mitambo kwa ajili ya kupeleka mawasiliano vijijini chini ya mpango wa Mfuko wa Mawasiliano kwa Wote (UCSAF).Alisema kampuni hiyo kwa sasa imeshinda zabuni ya kupeleka mawasiliano katika kata 69 zinazojumuisha vijiji zaidi ya 400 vyenye wakaazi zaidi ya 500,000. Chini ya mradi huo Mfuko wa UCSAF utaipatia TTCL dola za Marekani milioni 10 kujenga miundombinu ya mawasiliano ya kata hizo,  alisema.Mkataba huo wa TTCL na Huawei ni moja ya juhudi zinazofanywa na kampuni hiyo katika kutekeleza mikakati endelevu ili kuboresha na kupanua upatikanaji wa huduma nafuu za mawasiliano ya simu na intaneti nchi nzima.Aidha Ofisa Mtendaji Mkuu huyo alisema, tangu mwaka jana kampuni hiyo iko katika utekelezaji wa miradi mikubwa ya mageuzi ya kibiashara, kiufundi, masoko na mauzo ikiwa ni sehemu ya kwanza ambayo inatarajiwa kukamilika mwaka 2017.Alisema miradi hiyo ikikamilika kampuni hiyo itakuwa na mabadiliko makubwa katika utoaji huduma kwa wananchi na itaiwezesha TTCL kutoa huduma bora zaidi za mawasiliano nchini na kwa bei nafuu.Kazaura aliwahakikishia Watanzania kuwa kampuni hiyo ya TTCL iko imara na imejipanga kimkakati kuhakikisha inaendelea kutoa huduma endelevu, bora na nafuu kwa wateja wake wa ndani na nje ya mipaka ya Tanzania.Naye Mkurugenzi Mkuu wa Huawei Bruce Zhang, alisema kwa sababu TTCL ni kampuni kongwe katika huduma za mawasiliano nchini Tanzania, Huawei inatarajia kuwa kupitia kampuni hiyo huduma za simu na mawasiliano kwa ujumla zitasambazwa na kuenea kwa kasi hadi vijijini.