 MSIMAMIZI wa Kituo cha Shinyanga na Mjumbe wa Kamati ya Utendaji ya Shirikisho la Soka Tanzania (TFF), Mbasha Matutu amefungiwa maisha na Kamati ya Maadili kujishughulisha na soka baada ya kukutwa na hatia ya makosa matatu. Tamko hilo limetolewa jana na Mwenyekiti wa Kamati ya Maadili, Hamidu Mbwezeleni katika Makao Makuu ya TFF Dar es Salaam. Jumamosi tulikuwa na kikao cha Kamati ya Maadili juu ya tuhuma zinazomkabili Mbasha Matutu na baada ya kufuatilia kwa umakini tumebaini amekutwa na hatia ya makosa matatu ambayo ni kushindwa kusimamia uuzwaji wa tiketi za michezo mbalimbali, ubadhilifu na kutoa taarifa zisizo sahihi,   alisema. Mbwezeleni aliongeza kwa kusema michezo miwili ndio imetoa mstuko mkubwa wa kwanza Stand United dhidi ya Tanzania Prison na ule wa Stand dhidi ya Simba, ambayo imebainika kuwa na uhujumu mkubwa na kiwango cha Sh milioni 16 kilipotea katika michezo hiyo. Ingewezekana kumuamisha kituo kama tungebaini ubadhirifu mdogo au matatizo ya kibinadamu, lakini kwa kiwango cha milioni 16 ni nyingi sana kiasi cha kamati kutoa tamko la kumfungia maisha.   alisema. Pia Mbwezeleni alisema pesa hizo zimefanya taasisi mbalimbali zisipate haki yake, ikiwemo wamiliki wa Uwanja wa Kambarage Shinyanga, ambao ni Chama Cha Mapinduzi  CCM , timu zote zilizohujumiwa, Mamlaka ya Mapato ya Tanzania (TRA) na Mkoa wa Shinyanga. Mbasha anaruhusiwa kwenda kwenye Kamati ya Rufani kukata rufaa kama hakubaliani na adhabu hiyo.