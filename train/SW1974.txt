 Katika mchezo huo uliochezwa kwenye uwanja wa Sokoine jijini Mbeya hivi karibuni na Yanga kupata sare ya bao 1-1, Kocha Msaidizi wa klabu hiyo, Shadrack Nsajigwa alidai kuna mchezaji alizidi, kwa maana kuna aliyekuwa ameumia na kuingizwa mwingine lakini baadaye yule aliyeumia akaingia tena kwa makosa, hali iliyosababisha uongozi wa timu hiyo kulalamika.Akizungumza na waandishi wa habari jana Mkurugenzi wa Bodi ya Ligi, Boniface Wambura alisema sababu za kamati hiyo kukataa ni kwa vile hakuna kanuni yoyote ya Ligi Kuu inayoweza kubadili matokeo ya uwanjani kwa mazingira hayo. Hakuna namna yoyote ile mchezaji anayezidi kubadili matokeo ya mchezo. Katika mazingira hayo likifungwa bao, mwamuzi atalikataa bao hilo. Na kwamba kutokana na kanuni za ligi kutojitosheleza katika suala hilo, Kamati iliangalia Kanuni za FIFA na kufikia uamuzi huo,  alisema.Kwa upande wa waamuzi alisema kulikuwa na upungufu katika suala la kusimamia ubadilishaji wa wachezaji, hivyo Kamati ya Waamuzi ya TFF imeandikiwa barua ili ichukue hatua dhidi ya wahusika.Pia, kutokana na vurugu za mashabiki wa Mbeya City katika mechi hiyo, timu hiyo ya Mbeya imepigwa faini ya Sh 500,000.Kwa upande mwingine, timu ya Arusha FC imepewa ushindi wa pointi tatu na mabao matatu baada ya African Sports kuchezesha wachezaji wawili waliotumia leseni za kughushi katika mechi ya Kundi B Ligi Daraja la Pili (SDL) kati ya timu hizo iliyochezwa Uwanja wa Mkwakwani jijini Tanga.Uamuzi huo dhidi ya African Sports umefanywa kwa kuzingatia Kanuni ya 14(17) na 42(23) za Ligi Daraja la Pili. Nayo Arusha FC imepewa ushindi kwa kuzingatia Kanuni ya 14(36) ya Ligi Daraja la Pili kuhusu Taratibu za Mchezo.Vilevile viongozi wa African Sports waliohusika kughushi leseni zilizotumiwa na wachezaji hao ambao hawakusajiliwa watafikishwa kwenye Kamati ya Maadili ya TFF kwa ajili ya hatua zaidi.