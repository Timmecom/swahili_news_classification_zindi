 BAADHI ya wanawake katika Wilaya ya Chamwino mkoani hapa wanaogopa kutoa taarifa juu ya ukatili wa kijinsia kwa kuhofi a kupoteza ndoa zao.Kauli hiyo ilitolewa hivi karibuni na Ofisa Mtendaji Kijiji Cha Nzali, Benedicto Noti wakati wa mkutano uliowashirikisha watendaji wa kata na vijiji ulioandaliwa na Shirika lisilokuwa la Kiserikali la Woman Wake up (WOWAP) ambalo linatekeleza mradi wa kutokomeza ukatili wa kijinsia mimba na ndoa za utotoni.Noti alisema wanawake walio wengi wanaofanyiwa ukatili wa kijinsia wamekuwa hawatoi taarifa kwa hofu ya kupoteza ndoa zao. Alisema wanaendelea kuelimisha jamii kutoa taarifa kama njia ya kuibua matukio ya ukatili wa kijinsia na sasa wameweka sanduku la maoni ili kuwezesha wenye malalamiko kuyawasilisha humo. Alisema kijiji hicho chenye vitongoji 14 na Kaya 1,034 kimedhamiria kutokomeza ukatili wa kijinsia.Mtendaji wa Kijiji cha Mahama, Esther Gerson alisema watu wengi wanaficha taarifa za ukatili wa kijinsia kwa watoto na wanawake. Alisema kijiji hicho chenye vitongoji 10 na kaya 882 sasa zimeundwa kamati ya kulinda mwanamke na mtoto. Mtendaji wa Kijiji cha Manchali, Nasson Letona alisema vitendo vya ukatili wa kijinsia vinaweza kutokomezwa kama jamii na jeshi la Polisi litakuwa na ushirikiano wa kutosha kwani kesi nyingi zinazoibuliwa zimekuwa zikifikishwa Polisi, lakini ushirikiano wa wazazi umekuwa mdogo.Alisema katika tukio la hivi karibuni mwanafunzi wa Shule wa Sekondari ya Machali aligundulika kuwa mjamzito lakini hakutaja aliyempa mimba. Mtendaji wa Kijiji Cha Bwawani kata ya Manchali, Hawa Francis alisema hivi karibuni kilikuwa na matukio mawili ya mimba kwa wanafunzi wa shule za msingi. Pia alisema kilikuwa na tukio la kufungiwa ndani kwa binti na waliofanya hivyo ni wazazi wake.Alisema changamoto kubwa ni wananchi kutohudhuria kwa wakati kwenye mikutano ya Kijiji. Ofisa maendeleo ya jamii katika Wilaya ya Chamwino mkoani Dodoma, Sophia Swai alisema jamii inatakiwa kutoa taarifa za ukatili wa kijinsia ili zifanyiwe kazi na wahusika wachukuliwe hatua.Mratibu wa mradi wa WOWAP, Nasra Suleiman alisema mkutano huo uliowashirikisha viongozi wa vijiji na kata ulikuwa na lengo la kupata mrejesho wa matunda waliyopata baada ya kwenda kuelimisha jamii. Alisema changamoto kubwa ambayo bado inaonekana ni baadhi ya wanajamii kutokuwa tayari kutoa taarifa za vitendo vya kikatili, wahalifu hasa wanaowapa mimba wanafunzi kutotajwa au kumalizana familia kwa familia na hata kesi zinapopelekwa mahakamani wanakuwa hawako tayari kutoa ushahidi.