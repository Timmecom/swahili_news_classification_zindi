 KOCHA wa Azam FC ya Dar es Salaam, Hans van Pluijm amefunguka kuhusu maandalizi anayoendelea nayo kuelekea msimu ujao wa Ligi Kuu Bara akieleza kuwa kama kawaida yake, falsafa yake ni kushambulia huku akiwa hataki mchezo kwenye idara ya ulinzi.Pluijm hataki timu pinzani atakazokutana nazo zipate muda wa kupanga mashambulizi dhidi yao, akisisitiza kuwa muda wote anataka safu yake ya ushambuliaji ihangaike kutafuta mabao kwa maana mabao ndiyo siri pekee ya kuvuna pointi tatu.Kocha huyo raia wa Uholanzi amesema, ukiachana kwa sasa kukazania kuwapika vilivyo washambuliaji wake lakini pia hataki kuona makosa kwenye safu yake ya ulinzi, muda wote anataka kuwe na umakini na wakipata muda nao pia wahusike kuunda mashambulizi. Hii ligi ya Tanzania naifahamu na kila wakati imekuwa na mabadiliko yake kulingana na timu pinzani lakini nasi tunajipanga kwa tunavyoona itafaa kupata ushindi na kufanya vizuri zaidi. Kikubwa ni kuisuka safu ya ushambuliaji kuhakikisha muda wote wanatafuta bao. Kwenye soka muhimu ni ushindi mwisho wa dakika 90, hivyo kama tunataka ushindi lazima tukazanie suala la washambuliaji kutupa matokeo, lakini pia mabeki wanapaswa kuwa makini na kucheza kwa ustadi mkubwa kuhakikisha wao wanailinda timu na wakati mwingine wawe chanzo cha mashambulizi kwa wapinzani,  amesema Pluijm.Kocha huyo aliyetwaa ubingwa mara mbili wa ligi akiwa na Yanga, pia ameeleza kuwa ana safari ndefu ya kupata mafanikio ndani ya Azam hivyo anaamini wachezaji alionao ni ufunguo wa kupata wanachokitaka kuelekea msimu ujao.