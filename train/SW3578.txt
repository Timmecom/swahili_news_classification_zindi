 WATALII 1,000 kutoka nchini Israel wamewasili nchini kwa ndege nne kubwa, zilizowasili jana kwa nyakati tofauti kuanzia asubuhi hadi saa mbili usiku. Imeelezwa kuwa hii ni mara ya kwanza kwa idadi kubwa ya watalii kutoka Israel kuja nchini kwa mkupuo.Mwenyekiti wa Bodi ya Utalii Tanzania (TTB), Jaji mstaafu Thomas Mihayo, alisema jana kuwa watalii hao, watapata fursa ya kutembelea vivutio mbalimbali vya utalii hapa nchini.Jaji Mihayo alisema ndege hizo zilizotua kwenye Uwanja wa Ndege wa Kimataifa wa Kilimanjaro (KIA) kuanzia saa tano asubuhi, zilikuwa zimebeba idadi tofauti ya watalii kati ya 150 na 270, wakati ndege ya mwisho iliyokuwa inatarajia kuwasili jana saa mbili usiku ilikuwa na watalii 300. Kwa mujibu wa Jaji Mihayo, miongoni mwa watalii hao wamo watoto, vijana na wazee na watakuwepo nchini kwa siku nane.Alipoulizwa kiasi cha fedha ambacho watalii hao wataliingizia taifa, Jaji Mihayo alisema siyo rahisi kujua. Lakini, alitoa mfano kuwa kama kila mtalii atatumia wastani wa dola 1,000 kwa siku, wataliingizia taifa dola milioni moja kila siku na kwa siku zote nane watakuwa wameingiza dola milioni nane sawa na Sh bilioni 18.Akizungumza wakati wa kuwapokea watalii hao, Mkurugenzi wa TTB, Devota Mdachi, alisema ujio wa watalii hao unatokana na juhudi za TTB kwa kushirikiana na wadau wengine ukiwemo Ubalozi wa Tanzania nchini Israel, kutangaza vivutio vya utalii vya Tanzania nchini Israeli.Mdachi alisema vivutio hivyo vilitangazwa kwa njia ya kushiriki maonesho ya utalii, kupita kwenye ofisi, maonesho ya barabarani na kupitia vyombo vya habari vilivyomo nchini humo. Tulianza kutangaza vivutio vya utalii miaka miwili iliyopita na mwaka jana tukashiriki maonesho ya kimataifa yanayofahamika kama  Israel Travel Mart  yanayofanyika kila mwaka jijini Tel Aviv na hii iliamsha kiu ya wananchi wa Israel kuja kuona vivutio vyetu na leo tumeanza kupokea watalii 1, 000, alisema Mdachi.Alisema watalii hao kupitia makampuni ya utalii ya African Queen Safaries, Excellent Guides Tanzania na Leopard Tours, watatembelea Hifadhi za Manyara, Serengeti, Tarangire, Arusha National Park na Ngorongoro na wanatarajia kuondoka Aprili 27, 2019 kurudi Israel.Ofisa Ubalozi wa Tanzania nchini Israel, Fredierich Mwakitwange alisema jukumu lao kama Ubalozi, ilikuwa kutangaza vivutio vya utalii nchini humo kwa miaka miwili iliyopita na ujio wa watalii hao ni matunda ya kazi waliyoifanya. Mwakitwange alisema mpaka ifikapo mwishoni mwa mwaka huu, wanatarajia kuwaleta watalii 40, 000 hapa nchini.Alisema watalii wapatao milioni nne nchini Israel huwa wanatembelea nchi mbalimbali duniani kila mwaka. Aliahidi kuwa lengo lao ni kuleta Tanzania watalii milioni moja kwa mwaka. Mwanzoni mwa mwezi huu, meli kubwa ya watalii ya Silversea ilitia nanga katika Bandari ya Dar es Salaam ikiwa na jumla ya watalii 333.Ilielezwa kuwa miongoni mwa watalii hao, watalii 150 wangepata nafasi ya kutembelea vivutio balimbali vya utalii nchini. Moja ya mambo ambayo Serikali ya Awamu ya Tano inayasisitiza ni kupanua na kuimarisha soko la utalii nchini.Katika hilo, serikali iliamua kuifufua Kampuni ya Ndege (ATCL) kwa kununua ndege mpya nane zikiwemo Boeing 787-8 mbili zenye uwezo wa kubeba abiria 262, Airbus A220 mbili zenye uwezo wa kubeba abiria zaidi ya 130 na Bombardier Dash 8 Q400 nne zenye uwezo wa kubeba abiria 76.