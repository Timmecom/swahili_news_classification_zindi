 TANZANIA na Rwanda zipo katika hatua ya mwisho ya makubaliano ya kupanua mradi wa reli ya kisasa (SGR) itokayo Isaka, Tanzania hadi Kigali, Rwanda na sasa itaongezwa hadi Rubavu, mpakani mwa Rwanda na Jamhuri ya Kidemokrasia ya Congo (DRC).Mipango hiyo inatokana na mkutano baina ya mawaziri wa pande hizo mbili, walipokutana mwishoni mwa wiki iliyopita mjini Kigali, Rwanda. Mawaziri hao walijadili miradi ya pamoja ya mataifa hayo, hasa miradi ya reli ya kisasa kutoka Isaka, Tanzania hadi Kigali, Rwanda. Waziri wa Ujenzi, Uchukuzi na Mawasiliano, Isack Kamwelwe alikuwa mjini Kigali ambako alikutana na Waziri wa Miundombinu wa Rwanda, Claver Gatete kujadili namna ya kugharamia mradi huo mkubwa wa ujenzi wa SGR, ukilenga kurahisisha biashara baina ya mataifa ya Tanzania, Rwanda na DRC.Akihojiwa na gazeti hili jana, Kamwelwe alisema maamuzi ya kuongeza kipande cha reli kutoka Kigali hadi Rubavu, yatatekelezwa ikiwa watapata ruhusa kutoka DRC kwa sababu ni nchi huru yenye kujitawala. Waziri Kamwelwe alisema watawasiliana na serikali ya DRC ili kupata ruhusa ya kujenga reli hiyo na baada ya kukubaliwa, watafanya upembuzi yakinifu ili kujua aina ya mazao yatakayohitaji kusafirishwa pamoja na madini.Alisema kuna faida kubwa inayotokana na ujenzi wa reli ya kisasa inayounganisha mataifa ya Tanzania, Rwanda na DRC kwanza kwa sababu Tanzania inapakana na Bahari ya Hindi wakati nchi zingine hazina bahati ya kuwa na maji ya bahari hivyo zitapata fursa ya kufanya biashara na dunia. Kwa mujibu wa waziri Kamwelwe, kuunganisha reli ya Kigali hadi Rubavu kutasaidia kuimarisha amani na mahusiano mazuri ya nchi na nchi na kupunguza misuguano isiyokuwa ya msingi.Imeelezwa kuwa makubaliano ya kuongeza kipande cha reli kutoka Kigali hadi katika mji wa Rubavu, uliopo mpakani mwa Rwanda na DRC, yanatokana na umuhimu wa DRC kibiashara kwa Tanzania na Rwanda, ambapo kipande hicho kitachochea uchumi wa mataifa yote matatu.Kuongezeka kwa ushawishi wa Rwanda kibiashara nchini DRC na kuongezeka kwa biashara kubwa kati ya Tanzania na DRC kutoka bandari ya Dar es Salaam kupitia barabara na reli, vimechangia kwa kiasi kikubwa kuongezwa kwa kipande hicho ili kuifikia DRC. Mradi wa reli ya kisasa ya Isaka-Kigali, utakaogharimu dola za Marekani bilioni 2.5 una urefu wa kilomita 571, wakati kipande cha reli kutoka Kigali hadi Rubavu kinachukua kilomita 144 na kufanya kilomita kutoka Isaka hadi Rubavu kuwa kilomita 715.Akiwa na Mkurugenzi Mkuu wa Mamlaka ya Bandari nchini (TPA), Deusdedit Kakoko, Waziri Kamwelwe alikutana na wafanyabiashara na wawekezaji wa Rwanda ili kujadili vikwazo na changamoto mbalimbali, wanazokutana nazo katika kufanya biashara na Tanzania. Majadiliano hayo yalikuja ikiwa ni miezi miwili tangu wafanyabiashara nchini Rwanda, kukutana na Balozi wa Tanzania nchini humo, Ernest Jumbe juu ya kero mbalimbali walizokuwa wakikutana nazo wakati wa kufanya biashara na Tanzania.Wafanyabiashara hao walifurahi baada ya kuhakikishiwa na Kamwelwe kuwa moja ya malalamiko yao makubwa, ambayo ni kukithiri kwa vitendo visivyoridhisha katika barabara za Tanzania, vimeshughulikiwa na kukomeshwa. Baadhi ya vitendo vilivyoibuliwa na wafanyabiashara hao wa Rwanda, walipokutana na Kamwelwe ni kucheleweshwa kwa ukaguzi wa mizigo, usalama, rushwa, masuala ya vibali vya kazi na viza. Baadhi ya wafanyabiashara walikiri kuwa tangu serikali ya Rais John Magufuli, iingilie kati utendaji kazi katika bandari ya Dar es Salaam, mambo yamebadilika. Emmanuel Gatsinzi ambaye ni Ofisa Mtendaji Mkuu wa Kampuni ya CLOFFIK Ltd, alifurahishwa na hali ilivyo bandarini. Tunaamini juhudi hizo zilizofanywa na serikali ya Tanzania zitachangia kwa kiasi kikubwa katika kupunguza gharama zisizo za msingi ambazo mwisho wa siku zinamuumiza mlaji,  alisema Gatsinzi. Kwa upande wake, Mkurugenzi Mkuu wa TPA, Kakoko aliwahakikishia wafanyabiashara hao kuwa serikali ya Tanzania, imejitolea kuimarisha mazingira ya biashara kati ya Tanzania na Rwanda, kwa kupunguza vikwazo mbalimbali vinavyoleta usumbufu kwa wafanyabiashara.Alisema Tanzania imeweka wazi kuwa imeamua kupunguza utitiri wa vituo vya ukaguzi hadi kufikia vituo vitano tu, kwa safari ya kutoka Dar es Salaam hadi Kigali, Rwanda. Kakoko alisema maamuzi hayo yalifikiwa kutokana na baadhi ya wana usalama kutengeneza vituo vyao, kwa ajili ya kupata rushwa.Wakati Rwanda na Tanzania zikijitahidi kuimarisha ujenzi wa reli ya kisasa kwa ajili ya kuimarisha biashara, imeelezwa kuwa ujenzi wa reli ya kisasa kwa kiwango cha Standard Gauge (SGR) nchini Tanzania, utafungua fursa nyingi za kiuchumi, kwa mtu mmoja katika maeneo yanayopitiwa na mradi huo na taifa kwa ujumla, ukiachilia mbali zile za kusafirisha abiria na mizigo. Kutokana na matarajio hayo, wananchi, wafanyabiashara na taasisi na mashirika, yameombwa kujipanga kunufaika na faida za mradi huo, ambao ujenzi wake unaendelea kwa kasi.Akizungumza mwishoni mwa wiki jijini Dar es Salaam, Mkurugenzi Mkuu wa Shirika la Reli Tanzania (TRC), Mhandisi Masanja Kadogosa alisema mradi wa reli ya SGR, unatarajiwa kufungua fursa nyingi zaidi za kiuchumi, hivyo kuwataka Watanzania kujipanga. Alitoa mfano katika stesheni kuu ya Dar es Salaam, jengo la kisasa la stesheni litakuwa la kibiashara zaidi kutokana na kila aina ya biashara, kuanzia benki, hoteli, maduka makubwa, kumbi za vikao, ofisi na kadhalika. Hizi biashara hazijaangalia kama ni muda wa abiria kusafiri au hapana, yaani muda wote utakuwa wa shughuli za kiuchumi. Tunataka maeneo ya stesheni yawe ya kibiashara muda wote.  Hayo ni katika stesheni zote, kwa sababu mbali ya stesheni, tunatarajia kuwa na vituo vya polisi, nyumba na ofisi za mafundi na kadhalika. Hawa na wengine watahitaji huduma muhimu muda wote,  alisema na kuongeza kuwa, haitashangaza kuona maeneo hayo yakikua kwa kasi na kuwa miji ya kibiashara. Aliongeza kuwa, kwa mkoa wa Pwani wana fursa zaidi ya kupaa kimaendeleo kutokana na kuwa na ardhi nzuri kwa kilimo, maeneo ya ujenzi wa viwanda, lakini pia bandari kavu katika eneo la Kwala. Kwa sehemu kubwa ya mkoa wa Pwani, watu wajiandae kwa mafuriko ya shughuli za kiuchumi. Mathalani, Ruvu, Kwala na Ngerengere yatakuwa na shughuli nyingi kutokana na ukaribu na shughuli za bandari kavu na nyinginezo. Watu watakaokwenda huko watahitaji kulala, kula, shughuli za kiofisi, huduma za kijamii na kadhalika.  Nasi, kwa kutambua umuhimu huo tumejipanga kupeleka reli katika maeneo yote ya viwanda. Kwa wakulima, ni fursa ya kuongeza tija kwa sababu watakuwa na uhakika wa kusafirisha mazao yao.Hapa tunatarajia pia watu wenye maghala watanufaika, wenye malori watakuwa na kazi ya kusonga kutoka ndanindani kusogea katika reli. Kwa ujumla, shughuli zitakuwa nyingi, nyingi, nyingi. Tujiandae tu. Kwa upande wa Morogoro, ambako awamu ya kwanza ya reli hiyo itaishia, alisema reli itapita karibu na eneo huru la uwekezaji (EPZ), ambako pia mtandao wa reli utapitishwa, hivyo nako kuna nafasi kubwa ya kuchochea biashara. Hali kama hiyo imetajwa inatarajiwa kuonekana katika maeneo mengi reli itakakopita.Aidha, katika kuokoa uvamizi wa eneo la reli, maeneo yote yanatarajiwa kupimwa na kupangiwa matumizi mbalimbali, kuanzia makazi, biashara, maeneo ya kilimo, viwanda, huduma za kijamii na kadhalika. Faida za kimiundombinu Alisema reli ya kisasa inayojengwa kwa fedha za walipakodi wa Tanzania, ni ya kipekee kutokana na kuwa na uwezo mkubwa wa kubeba mizigo, tofauti na reli nyingine za aina hiyo zilizopo katika nchi nyingi ndani na nje ya Afrika.Aidha, matumizi ya nishati ya umeme yanatarajiwa pia kuifanya Tanzania ibakize fedha nyingi nyumbani, kwa kutumia umeme unaozalishwa nchini, badala ya kununua dizeli kutoka nje. Alisisitiza dizeli ni ghali kutoka nishati ya umeme. Faida nyingine ni kuwepo kwa uwezekano mkubwa wa kupunguza gharama kwa mlaji.Alisema kwa kawaida, takribani asilimia kati ya 40-60 hutokana na kufidia gharama za usafirishaji.  Sasa kwa kuwa kupitia reli yetu gharama za usafirishaji zitakuwa nafuu kuliko kusafirisha kwa malori, ni dhahiri unafuu utakuwepo na utaonekana hata kwa mtumiaji wa mwisho. Kwa reli, tutakuwa na uwezo wa kusafirisha bidhaa nyingine kwa wakati mmoja, tena kwa muda mfupi. Ni wakati huu tutaanza kushuhudia ng ombe akichinjwa Mwanza na nyama yake kuliwa siku hiyo hiyo Dar es Salaam, tofauti na sasa hizi ili ng ombe achinjwe Dar es Salaam ni lazima asafirishwe kwa siku kadhaa, atunzwe muda wote wa safari na kadhalika, hivyo mpaka achinjwe na nyama yake kuuzwa, gharama huwa kubwa. Sasa mfugaji atapata faida zaidi kuliko kuuza ng ombe,  alisema.Safari nyingi, za uhakika Faida nyingine imetajwa itaonekana katika kuokoa muda. Kwa mfano, safari kati ya Dar es Salaam na Mwanza inayotumia zaidi ya saa 300 kwa treni ya sasa au saa zaidi ya 16 kwa basi, sasa itakuwa kati ya saa 7 na 9. Treni katika reli ya kisasa itakuwa na uwezo wa kusafiri kwa kasi ya kilometa 160 kwa saa kwa upande wa treni ya abiria na kilometa 120 kwa saa, kwa treni ya mizigo. Utaona mtu anaweza kufanya safari ya kwenda Dar es Salaam na kurudi Mwanza kwa siku hiyo hiyo. Na kama wa Dodoma, kwa saa 3 anaweza kwenda na kurudi zaidi ya mara sita, wa Morogoro hata mara nane au tisa akiamua kwenda kufanya shughuli zake Dar es Salaam.  Ni usafiri wa haraka na nafuu zaidi kuliko ndege au gari binafsi.Kwa usafiri wa ndege, kama mtu anataka kwenda Dodoma, atalazimika kutumia saa mbili uwanja wa ndege pekee, hapo hajaanza safari, utaona atatumia zaidi ya saa tatu, lakini kwa treni angekuwa ameshafika anakokwenda. Kwa gari nako shida, tochi nyingi barabarani, kwenda Dodoma kutoka Dar es Salaam watu wanatumia hadi saa 10 hadi 12,  alisema. Alisisitiza kuwa, kwa kuchagua ujenzi wa reli ya kisasa, Tanzania imechagua njia sahihi ya maendeleo kuelekea katika kuijenga nchi.