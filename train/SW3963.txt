 WATOTO 10 waliozaliwa na matatizo ya kutokusikia wamefanyiwa upasuaji na upandikizaji wa vifaa vya kusaidia kusikia katika Hospitali ya Taifa Muhimbili (MNH) Dar es Salaam, huku serikali ikiokoa Sh bilioni 1.3 kwa kutibu watoto hao nchini badala ya kuwapeleka nje.Upasuaji huo umefanyika mfululizo kwa siku tano kuanzia Novemba 12 hadi 16, mwaka huu, hospitalini hapo ambako MNH kwa kushirikiana na Profesa Lobna kutoka Chuo cha Ain Shams nchini Misri ambaye ni mbobezi katika masuala hayo, walifanikisha upasuaji huo.Mkuu wa Idara ya magonjwa ya pua, koo na masikio MNH, Dk Edwin Liyombo alisema upasuaji huo unafanya idadi ya watoto walionufaika na huduma hiyo kufikia 21 tangu ilipoanzishwa nchini kwa mara ya kwanza Juni, mwaka jana, upasuaji ukifanyika kwa kushirikiana na wataalamu kutoka nchini Misri.Dk Liyombo alisema upasuaji huo wa kihistoria umeifanya Tanzania kuwa nchi ya pili kutoa huduma hiyo ya upandikizaji wa kifaa cha kusaidia watoto kusikia katika nchi za ukanda wa Afrika Mashariki baada ya Kenya. Aidha, Tanzania imekuwa nchi ya kwanza kutoa huduma hii kupitia hospitali ya umma ambayo ni Hospitali ya Taifa Muhimbili yenye hadhi ya ubingwa wa hali ya juu. Wenzetu Kenya huduma hii inatolewa kwenye hospitali binafsi na inakadiriwa kugharimu kiasi cha dola za Marekani 31,000. Tuna kila sababu ya kujipongeza kwa jitihada kubwa namna hii,  alisema daktari huyo.Alisema uanzishwaji wa huduma hiyo nchini utasaidia watoto wengi ambao wanazaliwa na tatizo hilo, kupata huduma hivyo kuendelea na maisha yao ya kawaida kama watoto wengine.Alisema takwimu za Hospitali ya Taifa Muhimbili zinaonesha kuwa asilimia 95 ya wagonjwa ambao wanahitaji kufanyiwa upasuaji wa kuwekewa kifaa cha usikivu ni watoto wadogo.Alisema tangu kuanzishwa kwa huduma hiyo Juni mwaka jana, wataalamu wazalendo wamekuwa wakishirikiana na wa kutoka mataifa mbalimbali duniani kufanya upasuaji huu.  Napenda kuwaambia kuwa kwa sasa tayari sisi kama wataalamu wazalendo tumejengewa uwezo wa kufanya upasuaji huu wenyewe kwa zaidi ya asilimia 95 hivyo kuendelea kujiimarisha,  alisema.Alisema MNH imehakikisha utoaji wa huduma hizo unazingatia mahitaji na uwezo halisi wa mgonjwa anayehitaji huduma hiyo, ambayo kwa sasa inagharimu mgonjwa kiasi cha Sh milioni 37 ambayo ni gharama kubwa kwa kuwa kifaa vya usikivu pekee yake kinagharimu Sh milioni 31 kwa mgonjwa mmoja, upasuaji ukiwa Sh milioni sita. Mpaka sasa serikali imetumia kiasi cha Sh milioni 777 kwa watoto 21 kwa gharama ya Sh milioni 37 kwa mtoto mmoja ambapo kama wangeenda nje ingegharimu Sh bilioni 2.1 sawa na Sh milioni 100 kwa kila mtoto hivyo kuokoa Sh bilioni 1.323,  alisema.Kwa wagonjwa wasio na uwezo, alisema hakuna mgonjwa atakayekosa huduma hiyo kutokana na kutokuwa na fedha kwani kuna utaratibu wa kutoa huduma kwa wagonjwa wasio na uwezo wa kifedha.Alisema katika watoto 10 waliowafanyia upasuaji huo, wengi wao wametoka mikoa ya Tanga, Ruvuma, Kilimanjaro na kwingineko. Tanzania ilikuwa ikipeleka nje wastani wa wagonjwa 14 kwa mwaka wa upasuaji na upandikizaji wa vifaa vya kusaidia kusikia kwa wahitaji.Mpaka mwaka 2016 ni wagonjwa 50 tu waliokuwa wamefaidika kupitia serikalini. Hospitali ya Taifa Muhimbili imevunja rekodi kwa kutoa huduma hiyo kwa wagonjwa 21 ndani ya miezi 17 kuanzia Juni 2017 hadi Novemba, mwaka huu sawa na asilimia 42 ya wagonjwa waliopelekewa nje ya nchi katika kipindi cha miaka 15 tangu serikali ilipoanza kupeleka wagonjwa hawa nje ya nchi.