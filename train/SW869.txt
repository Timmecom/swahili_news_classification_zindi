 MAMLAKA ya Viwanja vya Ndege (TAA) imesema Jengo la Tatu la Abiria (Terminal III) la Uwanja wa Ndege wa Kimataifa wa Julius Nyerere (JNIA), litaanza kutumiwa na ndege kwa majaribio kuanzia Julai 17 hadi Julai 29, mwaka huu kabla ya kuzinduliwa Agosti, mwaka huu.Katika hatua nyingine; Shirika la Reli nchini (TRC) limesema mataluma yote yanayotumika katika ujenzi wa Reli ya Kisasa (SGR), yanazalishwa nchini na kwamba kiwanda kinachozalisha mataluma hayo cha Soga mkoani Pwani kimeongeza uzalishaji kutoka mataruma 1,080 hadi 1,500 kwa siku.Kuhusu Terminal III kuanza kufanyiwa majaribio, Mkurugenzi Mkuu wa TAA, Julius Ndyamukama alisema ujenzi wa uwanja huo umekamilika na Julai 17 hadi 29, mwaka huu wataanza kurusha ndege kwa majaribio. Alisema uwanja huo utakuwa na uwezo wa kuwa na ndege 22 za safari za kimataifa.Alikuwa akitoa taarifa kwa wajumbe wa Halmashauri Kuu ya Taifa (NEC) ya Chama Cha Mapinduzi (CCM), waliofanya ziara kwenye miradi mbalimbali ya maendeleo ukiwemo uwanja huo.Ndyamukama alisema baada ya kuanza kutumika kwa jengo hilo jipya, jengo la zamani maarufu kama Terminal II litaanza kutumika kwa ndege za abiria wa ndani. Kuhusu mataruma ya reli ya SGR, Mkurugenzi Mkuu waTRC, Masanja Kadogosa alisema kuna maneno ya uzushi yanayodai kuwa mataluma yanatoka nje ya nchi, jambo ambalo si la kweli.Kadogosa aliwaeleza pia wajumbe hao kuwa mwezi ujao, wanatarajia kuingiza treni za mizigo tatu zenye uwezo wa kubeba tani 10, 000, ambapo treni moja ina uwezo wa kubeba malori 500 ya tani 20. Mkuu wa Mkoa wa Pwani, Evarist Ndikilo alisema miradi wa SGR ni moja ya miradi mikubwa iliyopo katika mkoa huo na kazi yao ni kuhakikisha ulinzi na usalama unakuwepo.