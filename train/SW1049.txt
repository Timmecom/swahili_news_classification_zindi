 KOCHA Mkuu wa Simba, Patric Aussems amedai kutoridhishwa na kiwango kilichooneshwa na wachezaji wake kwenye mchezo wa Ngao ya Jamii dhidi ya Mtibwa Sugar, ambapo Simba walishinda kwa mabao 2-1.Simba ilitwaa taji hilo ikiwa ni mara yake ya nne, wakati wapinzani wao Yanga wakilitwaa mara tano tangu kuanzishwa kwa mashindano hayo mwaka 2001.Akizungumza baada ya mchezo huo, kocha huyo amesema dakika 25 za kipindi cha kwanza timu yake haikucheza mpira mzuri na kutoridhishwa na mbinu ya mipira mirefu ambayo ilitumiwa na wachezaji wake na kuahidi kulifanyia kazi suala hilo. Tumeonesha uwezo mzuri,lakini sikufurahishwa na kiwango cha wachezaji kukaa na mipira, walikuwa wakitumia mipira mirefu na natakiwa kulifanyia kazi kwa mchezo ujao, mimi nina aina yangu ya uchezaji, sitaki kutumia mipira mirefu kwa sababu wachezaji wangu hawana uwezo wa kuitumia,  amesema Aussems.Amesema timu yake ina wachezaji wenye uwezo wa hali ya juu na katika hilo alisema anataka kumiliki mpira kwa viungo wake kupiga pasi za mwisho zenye uhakika na sio mipira mirefu.Katika mchezo huo, Kiungo Hassan Dilunga na Emanuel Okwi waliumia na kutolewa nje, ambapo kuelekea mchezo wa Ligi Kuu dhidi ya Tanzania Prisons, Kocha huyo alisema atapokea ripoti ya madaktari kujua hali zao kiafya.