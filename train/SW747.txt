 SERIKALI imeziomba taasisi za elimu za makanisa nchini kuunga mkono juhudi za kujenga Vyuo vya Elimu na Mafunzo ya Ufundi (TVET) nchini ili kuziba pengo la uhaba wa vyuo hivyo na kusaidia vijana wanaomaliza kidato cha nne kujifunza ufundi ili wajiajiri.Akifungua mkutano wa wakuu wa shule za sekondari chini ya mwamvuli wa Tume ya Kikristo ya Huduma za Jamii (CSSC) jijini Dodoma jana, Katibu Mkuu Wizara ya Elimu, Sayansi na Teknolojia, Dk Leonard Akwilapo alisema mafunzo hayo ya ufundi yanahitajika ili kukidhi kiu ya wahitimu kidato cha nne nchini.  Jitihada zaidi zinahitajika kukabiliana na ongezeko la uhitaji wa elimu hususani ufundi stadi, jambo linaloweza kusaidia kuingia kwa urahisi uchumi wa kati na viwanda,  alisema.Alisema mahitaji ni makubwa zaidi kwa vijana wanaohitimu shule za serikali na binafsi ili wajiendeleza katika fani za ufundi na kujiajiri. Dk Akwilapo alisema hitaji hilo la vyuo vya ufundi sasa ni kubwa kuliko kipindi chochote kwani wanaohitimu kidato cha nne wanazidi.Alipongeza taasisi hizo kwa kutoa mchango katika kuboresha utoaji wa elimu tangu ngazi ya elimu ya awali, msingi, sekondari, ufundi, mafunzo ya ualimu na elimu ya juu ambapo kwa sasa zina vituo 1,224 vya kutolea elimu nchini. Aliwapongeza kwa kuunga mkono serikali kutoa elimu kwani takwimu zinaonesha mwaka 1961 kulikuwa na shule 3,238 na mwaka huu shule za msingi zilizosajiliwa ni kama 17,704. Alisema katika elimu ya sekondari, wakati wa Uhuru mwaka 1961, zilikuwa shule 41 na sasa zipo 4,963 na kati ya hizo, 1,266 ni za binafsi.