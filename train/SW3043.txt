 MKUU wa Wilaya ya Kilwa mkoani Lindi, Christopher Ngubiagai amewataka wananchi wa wilaya hiyo kufanya tafakuri kwa nini wanashika mkia katika elimu iwe katika ngazi ya mkoa na hata kitaifa.Akizungumza katika kikao cha kuhitimisha mradi wa miaka miwili ya uwajibikaji katika sekta ya elimu, Nguabiagi alisema kitendo cha halmashauri hiyo kuwa ya 165 kati ya 185 katika matokeo ya darasa la saba mwaka huu ni changamoto kubwa. Alisema pamoja na kufanya vibaya katika elimu, bado mwaka huu Wilaya ya Kilwa imetoa watoto 11 kwenda shule za vipaji ikiwa ni dalili kwamba wakijipanga vizuri wanaweza kubadilisha mambo wilayani humo.Alisema kama wananchi wa Kilwa hawawezi kubadilika wilaya hiyo haitafanya vizuri katika elimu na hivyo maendeleo duni na maisha duni na kuendelea kuwa wilaya ya mwisho katika maendeleo. Mradi huo wa uwajibikaji uliokuwa ukiendeshwa na Shirika la Wakimbizi (TCRS) na kufadhiliwa na Foundation for Civil Society ulianza mwaka jana na kukamilika mwezi huu, ulilenga kufuatia miradi ya elimu katika vijiji 10 kwenye kata sita wilayani huo na kubaini changamoto zake.Ili kufanikisha ufuatiliaji huo, TCRS ilitoa elimu ya umma kuhusu uanzishaji wa Kamati za Wananchi (Pets) ili kufuatilia miradi ya elimu na kuona changamoto zake. Ngubiagai alisema wananchi wa Kilwa wanatakiwa kubadilika ili mbegu iliyopo ya utendaji bora iliyopandwa na TCRS iendelee kuzaa mazao mema. Katika mradi huo kwenye vijiji 10 kamati hizo zilikuwa zinafuatilia matumizi ya fedha, kuangalia ufundishaji na uwekaji wa mazingira rafiki ya kujifunza.Alisema katika kuangalia thamani ya elimu wamejenga mfumo ambao utaweza kusaidia kufuatilia elimu kwa kupitia kamati za vijiji na shule na kutaka halmashahru na serikali ya vijiji kuangalia namna ya kuwezesha kamati hizo kufuata mfano wa kamati za wananchi zilizosukuma elimu. Katika taarifa za kufunga mradi huo, wenyeviti wa kamati hizo za Pets walisema katika ufuatiliaji wao wamebaini uwapo wa mdondoko wa wanafunzi, changamoto za chakula, matundu ya vyoo, fundishaji duni, miundombimu duni na upungufu wa walimu.Aidha, kulikuwa na shida ya fedha kwa ajili ya shule zinazotolewa na serikali na kiasi kidogo cha uwajibikaji miongoni mwa wananchi na maofisa wa serikali. Ngubiagai alishukuru TCRS kwa kuibua mijadala yenye tija iliyoibua wananchi kujitambua na kwamba kwa sasa lengo liwe kuhakikisha wazazi wanawajibika katika maisha ya wanafunzi na elimu yake. Meneja wa TCRS Kilwa, Zawadi Kalist alisema kumekuwepo na mafanikio makubwa katika mradi huo uliokuwa na lengo la kufuatilia miradi ya elimu ili kuwepo na mazingira rafiki ya elimu na kuwafanya wananchi wapende kujipatia elimu.Alisema kazi hizo zilifanyika katika kata sita za Mingumbi, Tingi, Miteja, Mitole, Kikole na Kivinje; kwenye vijiji vya Luhatwe, Matandu, Miteja, Mtandago, Ipuli, Mingumbi, Mtoni na Mtukwao. Alisema ni matumaini yake kwamba kumalizika kwa mradi huo sio kufunga shughuli za ufuatiliaji wa elimu katika wilaya hiyo ambayo ina changamoto nyingi za elimu. Alisema changamoto za vyoo, vitabu vya kufundishia, madarasa na chakula ni lazima kushughulikiwa na serikali za vijiji na halmashauri.