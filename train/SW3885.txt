 SIMBA ipo kwenye presha kubwa ya kupindua matokeo kesho dhidi ya Nkana ya Zambia, presha hiyo imemkumba pia mshambuliaji wa zamani wa timu hiyo, Musa Mgosi ambaye kwa sasa ni kocha wa kikosi cha vijana cha Simba na kuamua kueleza anachokiona.Mgosi ameeleza kwamba kama Simba itahitaji ushindi katika mchezo huo ni lazima kwanza wachezaji wa timu hiyo wajue thamani ya mchezo huo lakini pia kutambua kujitolea kwao ndiyo mafanikio ya timu nzima kwa ujumla na si vingine. Katika mchezo wa kwanza uliopigwa wiki iliyopita mjini Kitwe, Zambia, Simba ilipoteza kwa kufungwa mabao 2-1 na katika mchezo huu wa marudiano wanamsimbazi hao wanahitaji ushindi wa bao 1-0 pekee ili kuingia hatua ya makundi lakini sare yoyote itaiondosha Simba katika michuano hiyo. Naamini Simba bado haijapoteza, lakini pia haina nafasi mpaka sasa. Wachezaji wasichukulie lile bao moja ndiyo tayari wamemaliza kazi, yaani mambo ni magumu mno kwa sababu hata hao Nkana pia wanahitaji kumaliza kazi hukuhuku Dar kama wao Simba wanavyotaka kufanya pia.  Hapa hakuna anayeweza kutupa matokeo zaidi ya wachezaji siku hiyo, inabidi wajitolee kuliko wanavyodhani, inabidi watambue thamani yao na timu wanayochezea pia.Wawaangalie mashabiki wengi na wadau walio nyuma yao.  Hawapaswi kuangalia ushindi wa bao moja tu, katika soka lolote linaweza kutokea, cha msingi wapambane kuhakikisha tunaondoka na ushindi Jumapili ili nasi tujivunie kama taifa la sivyo tutaishia kusindikiza tu. Mwisho benchi la ufundi nalo nisiliingilie lakini lichange karata zake vyema, linajua nini cha kufanya,  alisema Mgosi.