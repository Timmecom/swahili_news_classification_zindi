 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu amewataka wazazi walinde usalama wa watoto dhidi ya vitendo vya ubakaji na ulawiti kwa kutoruhusu ndugu au jamaa kulala chumba kimoja na watoto wanapoenda kuwatembelea.Ameziagiza Halmashauri zote zianzishe mabaraza ya watoto ili kuwapa fursa ya kujadiliana masuala yanayowahusu ili kuwasaidia kuwajengea uwezo wa kujieleza na kujiamini mbele ya jamii inayowazunguka.Waziri Mwalimu ameyasema hayo jijini Dar es Salaam wakati wa maadhimisho ya siku ya Kimataifa ya haki za watoto.Maadhimisho hayo yamehudhuriwa na viongozi wa kitaifa na kimataifa akiwemo Mratibu Mkazi wa Mashirika ya Umoja wa Mataifa na Mwakilishi wa Shirika la Maendeleo (UNDP) nchini, Alvaro Rodriguez.Waziri Mwalimu amesema, pamoja na mapambano dhidi ya matukio ya ukatili wa kijinsia yanayoendelea nchini, bado baadhi ya watu wamekuwa wakifanya vitendo hivyo dhidi ya watoto huku mengi ya matukio hayo yakihusisha ndugu wa karibu wa familia hizo hivyo kuna haja kwa jamii ibadili fikra. Ni vyema sasa tukageukia watu wetu wa karibu, imefika mahali hata ndugu yako akija nyumbani usikubali kumruhusu alale chumba kimoja na mtoto wako ni bora ukalala naye mwenyewe kwa lengo la kulinda usalama wake, kwani matukio mengi ya ulawiti na ubakaji siku hizi yanayonyesha ndugu ndiyo wahusika  amesema Mwalimu.Katika maadhimisho hayo yaliyohudhuriwa pia na wanafunzi kutoka shule za Msingi, Sekondari na vyuo, Waziri Mwalimu pia aliwataka wazazi kuacha kuwakaripia watoto wanapokosea na badala yake washirikiane nao katika mambo yanayowahusu ili kuwasaidia kutumiza ndoto zao.Mwakilishi wa Shirika la Umoja wa Mataifa la kuhudumia Watoto (UNICEF) Maniza Zaman, amesema katika kuadhimisha siku ya watoto duniani, jamii zinapaswa kuwa karibu na watoto na ziache vitendo vya ukatili dhidi yao kwa lengo la kulinda kizazi kijacho.Amesema, katika kuhakikisha kuwa haki za mtoto zinalindwa, UNICEF imekuwa ikitoa elimu kwa lengo la kuondoa fikra hasi na kujenga fikra chanya katika jamii kwa lengo la kulinda ustawi wa watoto duniani kote.