 Utaratibu huo ulioanza kutumika tangu mwezi Juni mwaka 2011 katika mikoa ya Dar es Salaam na Pwani, umeelezwa kuleta ongezeko la mapato kufikia wastani wa Sh bilioni moja kwa mwaka, ikilinganishwa na wastani wa Sh milioni 3 kwa mwaka zilizokuwa zikikusanywa kabla ya matumizi ya stakabadhi kuanza.Kaimu Mtendaji Mkuu wa TMAA, Dominic Rwekaza alisema kwa kuwa shughuli za ujenzi zimekuwa zikiendelea kwa kasi, TMAA iliamua kubuni utaratibu ambao utawawezesha wachimbaji wa madini ya ujenzi kama kokoto na mchanga kulipa mrabaha kama Sheria ya Madini ya Mwaka 2010 inavyoelekeza.Rwekaza alisema kutokana na mafanikio yaliyopatikana katika ukaguzi wa madini ya ujenzi katika mikoa ya Dar es Salaam na Pwani, Wakala umeanzisha ukaguzi kama huo katika mikoa ya Mwanza; Dodoma na Singida na Kanda ya Kusini Magharibi.Naye Kamishna Msaidizi wa Madini Kanda ya Mashariki, Ally Samaje alisema kwa sasa ofisi yake kwa kushirikiana na TMAA wanaendelea kuzuia mianya inayotumiwa na baadhi ya wafanyabiashara wasiokuwa waaminifu katika kusafirisha madini ya ujenzi bila kutumia hati za mauzo ya madini hayo.Naye Mkurugenzi wa Ukaguzi na Udhibiti wa Uzalishaji na Biashara ya Madini kutoka TMAA, Liberatus Chizuzu alisema mpango wa kuwaondoa wachimbaji haramu na kugawa maeneo mapya ya uchimbaji, umeongeza idadi ya wamiliki wa leseni.Chizuzu alieleza kuwa, kutokana na mafanikio yaliyopatikana katika mikoa ya Dar es Salaam na Pwani, Wakala kwa kushirikiana na Ofisi za Madini za Kanda ya Ziwa Victoria na Kanda ya Kati ulianzisha ukaguzi wa madini ya ujenzi katika Jiji la Mwanza na mikoa ya Dodoma na Singida.