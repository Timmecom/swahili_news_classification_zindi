 Mwili wa aliyekuwa Mwenyekiti Mtendaji na mmiliki wa kampuni za IPP, Dk. Reginald Mengi unatarajiwa kuwasili nchini Jumatatu, Mei 6, 2019.Baada ya kuwasili, mwili wa mfanyabiashara huyo utapelekwa moja kwa moja kuhifadhiwa katika Hospitali ya Lugalo kabla ya kuagwa Jumanne katika Ukumbi wa Karimjee.Mwili wa Mengi utasafirishwa hadi Machame, wilayani Hai, Kilimanjaro, kwa ajili ya maziko.Taarifa hii imetolewa na mwanasheria wa familia, Michael Ngalo leo mchana, Ijumaa, nyumbani kwa marehemu, Kinondoni, jijini Dar es Salaam ambako ndipo msiba ulipo.Wakazi wa Dar es Salaam na viongozi mbalimbali wameendelea kufika msibani na kutoa salamu zao za rambirambi ikiwa ni pamoja na Kamanda wa Polisi Kanda Maalumu Dar es Salaam Lazaro Mambosasa.Waziri Mkuu Mstaafu Jaji Joseph Sinde Warioba pia amewasili msibani hapo kujumuika na wafiwa na waombolezaji wengine. Dk Mengi alifariki usiku wa kuamkia jana Alhamisi, huko jijini Dubai, Umoja wa Falme za Kiarabu (U.A.E) baada ya kuugua ghafla.