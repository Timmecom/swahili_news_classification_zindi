 WAZIRI wa Habari, Utamaduni, Sanaa na Michezo Dk. Harrison Mwakyembe amewaita wakazi wa Temeke kujitokeza kwa wingi leo kujaza uwanja wa Uhuru kwenye uzinduzi wa Tamasha la Utamaduni la jumuia ya Afrika Mashariki (Jamafest).Uzinduzi huo utafanywa na Makamu wa Rais Samia Suluhu ukishuhudiwa na burudani za ngoma mbalimbali kutoka kwa nchi wanachama wa Jumuiya hiyo. Akizungumzia tamasha hilo jana kwenye Dk. Mwakyembe alisema itapendeza wakazi wa eneo hilo kama watajaa kuungana na wanajumuiya wengine kufurahia ushindi wa kubakia kwa utamaduni wa Afrika Mashariki uliotekwa na wakoloni kwa muda mrefu. Historia ya utumwa inaonyesha namna gani wakoloni walikuwa wakitumia nguvu nyingi kupoteza utamaduni wetu lakini leo tunashukuru tumeubakiza na tunasherehekea ushindi, alisema.Waziri Mwakyembe pia, aliwapongeza washiriki kutoka Uganda, Kenya, Tanzania, Rwanda na Burundi kwa kushikamana katika maandamano maalum ya kufungua pazia la tamasha hilo jana.Alisema muda sio mrefu utamaduni wa nchi zote hizo utakuwa bidhaa inayouzwa na ndio maana amewaalika Mabalozi mbalimbali kuja kujionea mambo mazuri kuanzia tukio la leo.Katika ufunguzi huo jana, kila nchi ilionyesha burudani ya ngoma huku Burundi ikifunika kwa kuvutia watu, ikifuatiwa na Rwanda, Kenya, Uganda, Zanzibar na Tanzania.Pia, kuna viongozi mbalimbali wa ukanda huo walioshiriki wakiwemo Mawaziri, Naibu mawaziri, Makatibu Wakuu wakitokea katika Wizara za Michezo na Utamaduni.Kilichoonyeshwa jana kitaendelezwa tena leo sambamba na burudani za wasanii waliotunga wimbo maalum ukiongozwa na Peter Msechu, Diamond Plutnumz, Barnaba, Ruby, Hadija Kopa na wengine kibao.