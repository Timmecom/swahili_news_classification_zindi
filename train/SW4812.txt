 SIMBA sasa ina kibarua kigumu Lubumbashi wakati itakaporudiana na TP Mazembe katika mchezo wa robo fainali utakaofanyika wikiendi ijayo baada ya timu hizo kutoka suluhu kwenye Uwanja wa Taifa jijini Dar es Salaam. Wenyeji ambao walikosa penalti kupitia kwa nahodha wao, John Bocco, sasa itawabidi, ama kutoka sare ya idadi yoyote ya magoli au kupata ushindi wowote ili kutinga hatua ya nusu fainali ya michuano hiyo mikubwa kabisa kwa klabu barani Afrika. Suluhu hiyo inaifanya Simba kudhihirisha kuwa ni ngumu kufungwa inapocheza kwenye uwanja wao wa nyumbani, kwani hadi sasa haijawahi kufungwa katika michuano hiyo msimu huu kuanzia mechi za awali, makundi hadi sasa mtoano. Bocco alikosa penalti hiyo katika dakika ya 58 baada ya beki mmoja wa TP Mazembe kuunawa mpira katika eneo la hatari na mwamuzi kuamuru lipigwe tuta hilo, na ndipo mchezaji huyo alipopiga shuti lililopaa juu ya lango. Dakika ya 30 Simba nusura wafunge bao baada ya Meddie Kagere kukosa bao bada ya kupiga tiktaka na mpira kugonga mwamba baada ya kupokea pasi kutoka kwa Zana Kulibaly. Simba walimtoa Chama na kumuingiza Emmanuel Okwi katika dakika ya 55 huku TP Mazembe wakimtoa mshambuliaji wao nyota, Tresor Mputu na kumuingiza Glody Linkoza. Suluhu hiyo inaifanya Simba kushindwa kulipa kisasi kwa TP Mazembe baada ya wekundu hao wa Msimbazi kufungwa mara mbili mwaka 2011. Simba ilifungwa 3-1 Lubumbashi kabla ya kupokea kicahpo kingine cha mabao 3-2 katika mchezo uliopigwa jijini Dar es Salaam. Kikosi cha Simba kilikuwa: Aishi Manula, Zana Coulibaly, Mohammed Hussein  Tshabalala , Erasto Nyoni, Serga Wawa/Juuko Murshid (dakika ya saba), Jonas Mkude, James Kotei, Haruna Niyonzima, Meddie Kagere, Clatous Chama/Emmanuel Okwi (dakika ya 55) na John Bocco. Wakati huohuo, wawakilishi wa Afrika Kusini katika michuano ya Ligi ya Mabingwa wa Afrika, Mamelodi Sundown walijiweka katika nafasi nzuri ya kucheza nusu fainali baada ya kuichapa Al Ahly kwa mabao 5-0.