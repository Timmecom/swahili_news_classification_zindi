 WAZIRI Mkuu, Kassim Majaliwa amezindua chaneli ya utalii ya Shirika la Utangazaji Tanzania (TBC) iliyopewa jina la Tanzania Safari Channel, huku akitaka ipewe nafasi ya kipekee katika kutangaza utalii wa nchi pamoja na vivutio vyake vyote ili nchi inufaike na uanzishwaji wake.Katika uzinduzi huo uliofanyika katika studio za TBC, Mikocheni jijini Dar es Salaam jana, Waziri Mkuu Majaliwa alisema Tanzania inaongoza kwa vivutio vingi zaidi, lakini inaongoza kwa kupata watalii wachache zaidi. Tanzania ni moja ya nchi chache sana duniani ambazo zimetenga moja ya tatu ya eneo lake kwa shughuli za uhifadhi, ngoma, vyakula vya asili, makabila, kwa kuonesha vipindi hivi itasaidia kuwaonesha watalii kuna kujionea, na ndio maana tumesitisha kupeleka wanyama nje kwa sababu tukiwapelela huko tusitegemee watakuja,  alisema Waziri Mkuu.Aliwataka watu maarufu na wasanii ambao wana mashabiki wengi katika mitandao ya kijamii kutumia kurasa zao kutangaza vivutio vya utalii vinavyopatikana nchini. Aliwataka wawe na mkakati na wajiendeshe kibiashara.Aliipongeza TBC kwa jitihada za kutangaza utalii na pia kuanzisha chaneli hiyo, huku akiwataka kuboresha zaidi vipindi vyao vya kutangaza utalii pamoja kuonesha saa 24 na kuhakikisha chaneli hiyo inapatikana katika ving amuzi vya kimataifa na kuiendesha kiushindani kushindana na chaneli nyingine za utalii ulimwenguni. Kwa sasa, chaneli hiyo itakuwa inapatika katika namba 331 katika kisimbuzi cha StarTimes.Akizungumzia zaidi utalii, Waziri Mkuu alisema serikali imeunda jeshi maalumu la kulinda hifadhi ili kukabiliana na ujangili, likitoka kwenye mfumo wa uraia kuweka katika mfumo wa kijeshi kufanya doria kwa kutumia vifaa vya kisasa kukabiliana na ujangili.  Ili kuhakikisha kwamba majangili hawauwi wanyama wetu na kuharibu mazingira yetu tumeanzisha jeshi hili, kwahiyo nitoe tahadhari pale ambapo kuna mapori yaliyohifadhiwa, tuwe na tahadhari nako katika matumizi mengine, baada ya kuunda chombo uzinduzi wa jeshi hili utafanyika,  alisema.Alisema serikali imeunda kikosi kazi kinachohusisha watu kutoka Shirika la Hifadhi za Taifa (Tanapa), Mamlaka ya Hifadhi ya Ngorongoro, Mamlaka ya Wanyamapori (TAWA), Jeshi la Polisi, Jeshi la Ulinzi la Wananchi wa Tanzania (JWTZ) na Usalama wa Taifa katika kukabiliana na vitendo vya ujangili katika mapori. Waziri Mkuu alisema vinara ambao wanajihusisha na ujangili na kuharibu maeneo yaliyohifadhiwa watachukuliwa hatua kufikishwa vyombo vya sheria na kuchukuliwa hatua.Aidha, alisema kuna watu pia ambao wanavamia hifadhi za serikali, hivyo kutoa mwito kwa wakuu wa mikoa na wilaya ambako kuna maeneo yaliyohifadhiwa, kuendelea kuyalinda na kuwaelimisha wafugaji. Alisema serikali iliamua kuchukua hatua madhubuti kukomesha ujangili ili kunusuru wanyama walio hatarini kutoweka kutokana na biashara haramu ya nyara za serikali.Aidha, alisema serikali imeimarisha kutangaza vivutio vyake kuhakikisha utalii unakua ambapo mwaka 2016 wadau wote walipewa mikakati. Waziri Mkuu alimuelekeza Waziri wa Ujenzi, Uchukuzi na Mawasiliano, Isack Kamwelwe kuimarisha bustani katika barabara inayotokea Uwanja wa Ndege wa Kimataifa wa Julius Nyerere (JNIA) kuelekea katikati ya Jiji la Dar es Salaam ili kuvutia watalii. Katika barabara hii inayotoka uwanja wa ndege tuliweka vigingi mpaka Kamata kulinda bustani, lakini jitihada hizo zinaachwa, imarisheni barabara ile hata kama hamna fedha shirikisheni wadau wengine na wenye viwanda katika maeneo hayo papendeze, na taa ziwake, unaingia Dar es Salaam jiji liko giza,  alisema Majaliwa. Aliagiza pia yawekwe mabango ya matangazo ya utalii kutangaza vivutio vya utalii nchini ili wageni wajue vivutio vilivyopo, maelekezo ambayo yametolewa katika majiji yote na mikoa iliyo na utalii.Waziri Mkuu alisema serikali inaboresha miundombinu ya usafiri ili kurahisisha usafiri kwa watalii malengo ikiwa watu watumie usafiri wanaoutaka.  Tutaanzisha safari za ndani ya nchi kupitia ndege zetu ndogo na za Afrika Mashariki, na pia safari ndefu za Dubai, Bombay na China kutumia Dreamliner na na Airbus wakati wowote tutapata taarifa za safari hizo lengo ni kuwa na safari za moja kwa moja bila kupita nchi nyingine,  alisema Majaliwa.Naye Waziri wa Maliasili na Utalii, Dk Hamisi Kigwangalla alimshauri Waziri wa Ujenzi, Uchukuzi na Mawasiliano kutazama upya katazo la watu kupiga picha katika sehemu mbalimbali.  Wizara ya Uchukuzi walitazame hili la picha sioni msingi wake, kwa wasanii nimetoa tangazo waingie katika vivutio vyetu warekodi video zao, muziki wanione mimi moja kwa moja niwape kibali tutangaze tulivyonavyo,  alisema Dk Kigwangalla.Kauli hiyo iliungwa mkono na Mkuu wa Mkoa wa Dar es Salaam, Paul Makonda ambaye alitaka wananchi kupewa uhuru wa kupiga picha sehemu mbalimbali za jiji ili kulitangaza.  Temesa wapunguze kuzuia watu kupiga picha, atatangazaje kama mtu akipiga picha anakamatwa? Tuwaache Watanzania wawe huru kupiga picha na kutangaza na wasanii wenye watu wengine kwenye mitandao ya kijamii watumie kutangaza utalii,  alisema Makonda.Naibu Katibu Mkuu wa Wizara ya Habari, Utalii na Malikale Zanzibar, Salehe Mnemo alisema sekta ya utalii kwa upande wa Zanzibar inachangia Pato la Taifa kwa asilimia 80, huku ikichangia pia kuingiza fedha za kigeni na ajira.Alisema anaamini chaneli hiyo itasaidia kuongeza watalii zaidi. Naibu Spika wa Bunge la Tanzania, Dk Tulia Ackson alisema chaneli hiyo itafungua utalii pia kwa Nyanda za Juu Kusini ambako kuna vitu vingi vya utalii, na itatoa fursa kwa ulimwengu kuiuza zaidi Tanzania. Mkurugenzi Mkuu wa TBC, Dk Ayoub Rioba alisema chaneli hiyo siyo tu gharama katika mafunzo kwa watumishi, bali pia vifaa, huku akiizishukuru mamlaka mbalimbali za utalii kwa michango yao.