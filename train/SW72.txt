 YANGA leo inashuka dimbani kucheza nusu fainali dhidi ya Mtibwa Sugar katika mchezo wa mashindano ya Kombe la Mapinduzi utakaochezwa kwenye Uwanja wa Amaan, Unguja, Zanzibar.Timu hizo zinakutana kwa mara ya kwanza msimu huu wa 2019/2020 na mchezo huo ambao utachezwa kuanzia saa 2:15 usiku unatarajiwa kuwa na ushindani kutokana na kikosi cha Yanga ambacho kinanolewa na Boniface Mkwasa kuwa na matokeo mazuri tangu aanze kukinoa.Hata Mtibwa Sugar inayofundishwa na Zuberi Katwila ni moja ya timu zenye kutandika kandanda safi ikiundwa na wachezaji chipukizi na katika msimamo wa Ligi Kuu Tanzania Bara inashika nafasi ya saba ikiwa na pointi 22.Yanga ambayo ilikuwa kundi A katika mashindano hayo, imefuzu baada ya kuifunga Jamhuri kwa mabao 2-0 katika mchezo uliochezwa juzi katika uwanja huo, wakati Mtibwa Sugar ambayo ilikuwa Kundi B ilifuzu baada ya kuifunga Chipukizi kwa penalti 4-2 katika uwanja wa Gombani, Pemba.Mabao ya Yanga yalifungwa na Adeyum Saleh na Mohammed Issa  Banka , wakati penalti za Mtibwa Sugar zilifungwa na Omar Sultan, Abdulhalim Humud, Riffat Khamis na Dickson Job, baada ya kumaliza dakika 90 kwa sare ya bao 1-1.Azam FC ambayo ni bingwa mtetezi, kesho itacheza dhidi ya Simba katika nusu fainali ya pili, huku wakiwa na kumbukumbu ya kuifunga katika fainali zilizopita kwa mabao 2-1 katika Uwanja wa Gombani, Pemba, hivyo mchezo huo unatarajiwa kuwa na ushindani mkubwa.Simba ambayo ilikuwa kundi B, iliifunga Zimamoto juzi katika mchezo uliochezwa Uwanja wa Gombani, Pemba kwa mabao 3-1 na Azam FC ambayo ipo Kundi A iliifunga Mlandege kwa bao 1-0 katika mchezo uliochezwa juzi Uwanja wa Amaan.Mashindano haya ya 13 yalishirikisha timu nne za Zanzibar, ambazo zote zimeaga mashindano na timu nne za Tanzania Bara na yanachezwa kwa mtindo wa mtoano, ambapo bingwa anatarajiwa kuondoka na Sh milioni 15 pamoja na kombe. Timu ambazo zimeaga mashindano kutoka Kundi A ni Mlandege na Jamhuri, wakati zile za Kundi B ni Zimamoto na Chipukizi.Mashindano hayo maalum kwa ajili ya kusherehekea miaka 56 ya Mapinduzi, yalianza mwaka 2007 na hufanyika kila mwaka, ambapo Azam ndio bingwa mtetezi, baada ya kuifunga Simba 2-1 mwaka jana katika Uwanja wa Gombani, Pemba. Fainali za mashindano hayo zitafanyika Januari 13 katika Uwanja wa Amaan kuanzia saa 2:15 usiku