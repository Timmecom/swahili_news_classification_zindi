 ZAIDI ya tani tatu za ufuta uliochanganywa na uwele umekamatwa katika kijiji cha Miguruwe, wilayani Kilwa mkoani Lindi . Kukamatwa huko kumetokana na wapokeaji wa ufuta huo katika Chama cha Msingi cha Ushirika (amcos), Zinga, kushtukia magunia ya ufuta wakati wakifanya ukaguzi wa awali kwa kutumia fito maalumu (bamboo).Mwenyekiti wa Amcos hiyo, Mshamu Mpwate alisema ufuta huo ulifikishwa jioni ya Juni 24, mwaka huu na mfanyabiashara aliyejitambulisha kwa jina moja la Cheche, ulifanyiwa ukaguzi Juni 25, mwaka huu kwa kuwa wao jioni huwa hawafanyikazi na ulipokaguliwa gunia la kwanza ulionekana kuwa una uchafu lakini walipokagua magunia hadi kumi wakajiuliza aina ya uchafu unaonekana katika maguni hayo.Alisema wamekuwa wakisisitiza ukaguzi wa awali kutokana na agizo la Mkuu wilaya ya Kilwa, Christopher Ngubiagai aliyetaka uongozi na vyama vya msingi kuhakikisha ubora wa ufuta ili soko lisiharibiwe na kwamba ilibainika kuwa ufuta huo umechanganywa na uwele baada ya ukaguzi wa kina na wananchi wanaojua nafaka ya uwele kuthibitisha.Mwenyekiti huyo alisema kwamba huenda jambo hilo limefanyika kwa makusudi kwa kuwa kijiji hicho wala tarafa hiyo hailimi uwele na kwamba katika miaka yake miwili ya uongozi hajawahi kukumbana na tatizo la aina hiyo kwenye misimu ya mauzo ya ufuta. Mkuu wa wilaya Ngubiagai akizungumza na waandishi wa habari alisema kwamba serikali inamsaka mfanyabiashara huyo ambaye ametoroka baada ya ujanja wake kubainika na kuongeza kuwa ufuta huo kwa sasa upo chini ya uangalizi wa serikali ya kijiji, utachambuliwa na kisha kuuzwa na fedha zake kutumika kwa maendeleo ya kijiji.Alivitaka vyama vya msingi kuwa imara , kukagua na kujiridhisha kabla ya mnada na pia wakati wa kuusafirisha baada ya kuufungasha pamoja na kuwataka viongozi wa vijiji ,kata na maofisa tarafa kutembelea na kukagua mara kwa mara uendeshaji wa biashara ya ufuta ili kubaini changamoto kwa haraka na kuzichukulia hatua.Mkuu huyo wa wilaya aliendelea kusema kwamba kupatikana kwa ufuta huo uliochanganywa unatoa somo kwa vyama vyote vya msingi kuwa na uangalifu mkubwa ili ufuta wa Kilwa uendelee kuwa bora na kuwataka wafanyabiashara kufuata utaratibu uliowekwa na mkoa ili kuhakikisha kwamba shughuli za uuzaji ufuta unaneemesha wakulima na kuondoa manung uniko ya kucheleweshewa malipo yao.