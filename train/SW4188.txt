 KANISA la Kiinjili la Kilutheri Tanzania (KKKT), Dayosisi ya Iringa limechukua hatua kukabiliana na kashfa kubwa mbili za ngono zilizowahusisha viongozi wake wawili waliotuhumiwa mwaka jana kujihusisha na vitendo hivyo.Mmoja wa watuhumiwa wa kashfa hiyo ni aliyekuwa Askofu Msaidizi wa dayosisi hiyo, Mchungaji Himid Saga aliyeshitakiwa kwa uongozi wa dayosisi kufanya ngono na mke wa muumini wa kanisa hilo (hakutajwa jina).Mtuhumiwa mwingine ni Msaidizi wa Katibu Mkuu wa dayosisi hiyo, Mchungaji Yusto Kinyoa aliyedaiwa kunaswa na kurekodiwa picha ya video akifanya ngono kwenye gari na mtoto wa mchungaji mwenzake (hakutajwa). Wawili hao wanatuhumiwa kufanya vitendo hivyo kwa nyakati tofauti mwaka jana, mwaka mmoja na nusu tangu wachaguliwe kumsaidia Mchungaji Blaston Gaville ambaye Juni 25, 2017 aliwekwa wakfu kuwa Askofu Mkuu wa dayosisi hiyo akichukua nafasi ya Askofu Dk Owdenberg Mdegella aliyehudumu kwa zaidi ya miaka 20.Katibu Mkuu wa dayosisi hiyo, Neyman Chavala alisema baada ya kuibuka kwa kashfa hiyo, vikao vya kanisa hilo vilichukua hatua ya kumsimamisha askofu msaidizi kuendelea na wadhifa huo na kumtaka aandike barua ya kujiuzulu wadhifa huo wakati suala lake likishughulikiwa; ushauri alioupuuza.Wakati dayosisi hiyo ikiendelea na taratibu za kujaza nafasi hiyo, Chavala alisema Mchungaji Saga alikwenda mahakamani kuzuia mpango huo, kabla mahakama hiyo haijatupilia mbali shauri hilo lililofunguliwa kinyume cha Katiba na taratibu za kanisa hilo.Akitoa taarifa hiyo kwenye Mkutano Mkuu wa dayosisi uliofanyika katika Usharika wa Ipogolo juzi, Chavala alisema:  Dayosisi inaendelea na utaratibu wa kujaza nafasi ya askofu msaidizi baada ya kesi iliyofunguliwa na Saga kutupwa. Katika uchaguzi huo uliohusisha wapiga kura 457 wa dayosisi hiyo, Mkuu wa Usharika wa KKKT Kihesa mjini Iringa, Askari Mgeyekwa alichaguliwa kuwa Askofu Msaidizi akipata kura 480, huku kura 17 zikimkataa na 10 zikiharibika. Akizungumza baada ya kuchaguliwa, Mgeyekwa alisema: Namshukuru Mwenyezi Mungu kwa kunipa nafasi hii ya usaidizi wa askofu, haya yote ni mapenzi yake, niwaahidi kuifanya kazi hii kwa uadilifu mkubwa kwenu na kwa Mungu wetu. Kabla ya uchaguzi huo, Mkuu wa Wilaya ya Iringa, Richard Kasesela aliishauri dayosisi hiyo kumfuta kazi pia msaidizi wa katibu mkuu wa dayosisi hiyo, akisema tuhuma yake imelichafua kanisa na akiachwa madhara yake kwa kanisa yatakuwa makubwa kiroho na kimwili kwa waumini wake.Taarifa zilizotolewa na uongozi wa dayosisi hiyo zimethibitisha kwamba tayari tuhuma za mchungaji huyo zimefikishwa kwenye vikao maalumu vya dayosisi hiyo kwa ajili ya kufanyiwa kazi.Akifafanua tuhuma za Kinyoa, Kasesela alienda mbali na kusema anacho kipande cha video kinachomuonesha akifanya ngono kwenye gari; kilichopatikana kupitia waumini waliokuwa wakifuatulia taarifa za kiongozi huyo kufanya uzinzi na mtoto wa mchungaji (hakutajwa jina).Kasesela alisema inaumiza kuona baadhi ya viongozi wa dini wakifanya vitendo ambavyo kila siku wamekuwa wakivihubiri kwa waumini wao kwamba ni dhambi kwa sababu ni kinyume cha amri za Mwenyezi Mungu. Kisheria kufanya ngono hadharani ni kosa la jinai, na kwamba shauri la mchungaji huyu likifika mahakamani adhabu yake ni kubwa. Pamoja na kwamba kwa sheria za nchi mchungaji huyo kafanya kosa, lakini ni kubwa zaidi kwa sheria za Mungu ambazo yeye kama kiongozi wa kanisa anapaswa kuzisimamia, njia pekee ya kutubu kosa hilo ni kutubu na kuliomba msamaha kanisa, na kuandika barua ya kujiuzulu,  alisema Kasesela.Alisema baada ya kusikia tuhuma hiyo, alipatwa na uchungu uliomtoa machozi na akiwa mmoja wa waumini wa kanisa hilo, alisikitika kusikia kiongozi huyo anatafuta kila njia kuzuia adhabu anayostahili kupewa na dayosisi hiyo. Sisi ukimtukana Rais utakuwa umeacha kazi hapo hapo na ninyi mkimtukana Mungu huna haja ya kusubiri wakutoe wenzako, bali ondoka mwenyewe,  alisema Kasesela.Aliwataka waumini na viongozi wa kanisa hilo kuacha ushabiki katika mambo ya Mungu akisema migogoro mingi ya KKKT inatokana na ushabiki wa makundi hayo kujiingiza katika mambo ambayo mbele ya Mungu ni dhambi. Kuna haja ya kubadili utaratibu wa kanisa, lazima kuwepo na sifa na timu itakayokuwa na wajibu wa kufanya mchujo wa wachungaji wanaoomba kulitumikia kanisa hili ili wale wenye taaluma hiyo, lakini wana mienendo isiyofaa wasipewe nafasi hiyo,  amesema. Nadhani nimeletwa Iringa kusafisha KKKT na naamini kanisa hili litasafishika, wachungaji wenye tabia hizi kaeni mkao wa kuchunguzwa. Vyombo vyetu vya ulinzi na usalama vifanye kazi hiyo,  amesema.Alisema dayosisi hiyo ina askofu mzuri, mwenye busara, huruma na hekima anayehitaji wasaidizi wa-zuri watakaofuata nyao zake ili wamsaidie kufanya vyema kazi ya kumtumikia Mungu.