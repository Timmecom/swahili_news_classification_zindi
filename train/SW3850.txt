 Mwili wa aliyekuwa mwanachama mkongwe wa klabu ya Yanga, Mzee Ibrahim Akilimali, aliyefia katika Hospitali ya wilaya ya Bagamoyo, mkoani Pwani kuamkia leo Jumamosi unatarajiwa kuzikwa kesho, Tandale, Dar es Salaam.
Mzee akilimali aliwahi kuwa Katibu wa  Baraza la Wazee la Yanga na anakumbukwa kwa misimamo yake isiyoyumba hasa linapokuja suala la uwekezaji ndani ya klabu hiyo kongwe hapa nchini.
 Mwili wa marehemu unatarajiwa kurudishwa Tandale kutoka Bagamoyo na mazishi yatafanyika kesho Jumapili, majira saa 10.
Hata hivyo klabu ya soka ya Yanga kupitia kwa Ofisa Habari wake,  Hassan Bumbuli imethibitisha kupata taarifa hizo huku akieleza kuwa klabu inasubiri utaratibu wa familio juu ya msiba. 
Miongoni mwa kauli tata ambazo Mzee Akilimali alizowahi kutoa ni  Yanga sio masufuria ya harusi hata ikodishwe."
Nyingine ni  Bila kuingia katika mfumo wa hisa, klabu hii itaendelea kuwa masikini pengine kuliko hata mimi."
Juu ya uzalendo kwa klabu, wakati wa uhai wake Akilimali alishawahi kunukuliwa akisema: "Yanga haitafanikiwa kuongozwa na tajiri bali mioyo tajiri yenye kiu ya mafanikio na uzalendo halisi ndio inaweza kuiongoza klabu hii na ikafanikiwa." 