 KIKOSI cha Simba kimewasili salama mjini Istanbul, Uturuki jana baada ya kuondoka alfajiri ya juzi tayari kuweka kambi ya wiki mbili kujiandaa na Ligi Kuu Tanzania Bara inayotarajiwa kuanza Agosti 22.Baada ya kuwasili, Simba walipumzika kidogo kabla ya kwenda kufanya mazoezi yao ya kwanza jana jioni, ambayo pia ni mazoezi ya kwanza timu hiyo ikiwa chini ya kocha Mbelgiji Patrick Aussems.Simba iliondoka na wachezaji wote iliyowasajili kwa ajili ya msimu ujao chini ya kocha wake mpya, Aussems atakayesaidiwa na Mrundi, Masoud Juma aliyekuwa msaidizi pia wa makocha wawili waliopita, Mcameroon Joseph Omog na Mfaransa, Pierre Lechantre.Ikiwa nchini Uturuki, timu hiyo itapata mazoezi katika mazingira na viwanja bora, pamoja na mechi za kirafiki za kujipima nguvu kabla ya kurejea nchini kwa ajili ya tamasha la Simba Day litakalofanyika Agosti 8, Uwanja wa Taifa Jijini Dar es Salaam.Simba ambao ni mabingwa wa Ligi Kuu Tanzania Bara watauanza msimu kwa mchezo wa Ngao ya Jamii dhidi ya washindi wa Kombe la Shirikisho la Soka Tanzania (TFF), Azam Sports Federation Cup (ASFC), Mtibwa Sugar Agosti 18, katika mchezo utakaopigwa kwenye Uwanja wa CCM Kirumba mjini Mwanza.Kwa mujibu wa ratiba hiyo iliyotolewa na Bodi ya Ligi, wekundu hao wa Msimbazi wataanza kwa kucheza dhidi ya Tanzania Prisons Agosti 22 kwenye Uwanja wa Taifa kuanzia saa 1:00 usiku.Timu hiyo itakutana na mahasimu wao, Yanga Septemba 30, mwaka huu katika mechi ya mzunguko wa kwanza wa Ligi Kuu ya Tanzania Bara kwenye Uwanja wa taifa kuanzia saa 10:00 jioni.