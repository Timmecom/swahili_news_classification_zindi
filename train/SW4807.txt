 WAZIRI wa Nishati, Dk Medard Kalemani ameagiza kukamatwa mara moja na kuhojiwa wakandarasi waliokuwa wakitekeleza miradi miwili ya umeme mkoani Singida kwa tuhuma za kushindwa kukamilisha kazi hiyo kwa muda uliopangwa.Wakandarasi hao ni Baraka Mwakitwange na Oliver Mshumbusi wa Kampuni za JV Emec & DESCO waliokuwa wakijenga umeme kwenye Mradi wa Usambazaji Umeme Awamu ya Pili (REA II) na Eng John Lusinde wa Kampuni ya Nakuroi Investment iliyokuwa ikijenga Umeme wa Msongo Mkubwa (BTIP).Akihutubia wananchi katika kijiji cha Merya wilayani Singida, Dk Kalemani alisema kuwa wakati Mkandarasi wa REA II alitakiwa kukamilisha kazi yake Desemba mwaka jana, Mkandarasi wa BTIP alitakiwa kukamilisha kazi hiyo Novemba mwaka jana.Akiwa anaonekana dhahiri kukasirishwa na kitendo cha wakandarasi hao kuchelewesha kazi, Waziri alisema kuwa licha ya kushindwa kukamilisha kazi hiyo kwa mujibu wa Mkataba lakini pia hawaonekani kwenye maeneo yao ya kazi.Alisema kuwa Serikali ya Awamu ya Tano inayoongozwa na Rais John Magufuli, kamwe haiwezi kuendelea kuvumulia wakandarasi wasioheshimu mikataba yao kwa kuwa licha kuchelewesha kazi pia wanarudisha nyuma maendeleo ya eneo husika na Taifa kwa ujumla.Aliagiza wakandarasi hao wakamatwe mara moja na jeshi la polisi ili waweze kutoa maelezo ya kuridhisha juu ya kushindwa kwao kuheshimu Mikataba waliosaini baina yao na serikali. Waziri Kalemani alikuwa mkoani Singida kwa siku mbili kutembelea na kukagua utekelezaji wa Miradi ya Usambazaji umeme Vijijini awamu ya tatu (REA III).