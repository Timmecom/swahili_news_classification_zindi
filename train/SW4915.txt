 UGANDA imezindua pasipoti zake mpya za elektroniki, kwa ajili ya kusafi ria katika Jumuiya ya Afrika Mashariki na kwingineko. Waziri wa Mambo ya Ndani, Jenerali Jejje Odongo alifanya uzinduzi huo mwishoni mwa wiki iliyopita.Akizindua utoaji wa pasipoti hizo katika makao makuu ya Wizara ya Mambo ya Ndani, Waziri Odongo alisema hiyo ni hatua kuelekea utoaji kamili wa pasipoti hizo kwa wananchi wote.Awamu ya kwanza itashuhudia pasipoti za kisasa 24,000 zikigawiwa kwa wananchi wa Uganda, ambayo inatarajiwa kukamilika Januari mwaka ujao, ambapo wananchi wote wa nchi hiyo watakuwa wamepata pasipoti hizo. Akizungumzia uimara wa pasipoti hizo, Odongo alisema ni salama na zenye ulinzi wa kutosha, kwa maana ya kulinda taarifa za mtumiaji dhidi ya matumizi yasiyofaa.Utoaji na ugawaji wa pasipoti za kisasa unatarajia kufikia kikomo mwaka 2021, ambapo itakuwa ni mwisho wa matumizi ya pasipoti ya zamani na Uganda itajiunga na nchi nyingine duniani, kutumia pasipoti za kielektroniki..  Kukamilika kwa kazi hii kutaiingiza Uganda katika familia ya nchi zilizotangulia katika matumizi ya pasipoti hizo za kisasa kama inavyotakiwa na Shirika la Kimataifa la Usafiri wa Anga (ICAO),  alisema Odongo.Alisema Uganda imetekeleza matakwa na sasa ni sehemu ya familia ya nchi 150 na zaidi zinazotumia pasipoti mpya ya kisasa. Malengo ya serikali ya Uganda ni kufikia kikomo kwa pasipoti za sasa hivi ifikapo mwaka 2021.  Pamoja na uzinduzi uliofanyika leo, bado pasipoti za zamani zitaendelea kutumika hadi mwaka 2021 na ikiwa mtu yeyote ataamua kubadili pasipoti yake sasa hivi na kuchukua ya kisasa ni uamuzi wake,  aliongeza Odongo.