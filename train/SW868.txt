 OFISA Elimu wa Mkoa wa Dar es Salaam, Hamis Lissu amewataka walimu wakuu na wakuu wa vyuo kuhakikisha wanafuata miongozo ya elimu, ikiwemo ya kutowafukuza shule wanafunzi bila bodi kukaa na kutochapa wanafunzi bila kupimwa afya zao.Akizungumza kwenye mahafali ya 11 ya Chuo cha Walimu Ebonite Dar es Salaam jana, Lissu alisema wapo baadhi ya walimu wakuu na wakuu wa vyuo ambao wanatumia vibaya madaraka yao kwa kuwafukuza wanafunzi bila kusubiri maamuzi ya bodi ambayo ndio yenye mamlaka. Alisema serikali imeweka miongozo mbalimbali ikiwemo huo wa kukataza wanafunzi kufukuzwa hata kama amefanya kosa kubwa, bodi ndiyo yenye maamuzi na nguvu ya kumfukuza mwanafunzi na badala yake wakuu wa shule na vyuo wanapaswa kumsimamisha shule hadi maamuzi yatakapotoka. Kufanya maamuzi kama haya mwanafunzi anaweza kukata rufaa na tunaweza kumrudisha chuoni au shuleni hata kama alimpiga mwalimu au kumtukana, kwa sababu taratibu za kumfukuza hazikuzingatiwa halafu baadaye mtasema tumewadharau lakini sivyo, alisema. Katika muongozo wa elimu unaelekeza kuwa anayepaswa kutoa adhabu ya kiboko ni mwalimu mkuu pekee au walimu watakaopewa mamlaka ya kuchapa viboko vinene pekee.Lissu alifafanua kabla ya kuadhibiwa kwa mwanafunzi yafaa kupimwa afya zao ili kuepusha kesi mbalimbali, kwani wapo wanafunzi ambao hata akichapwa kiboko kimoja anaweza kuanguka na kupoteza maisha. Alisisitiza walimu wanapaswa kuzingatia miongozo hiyo na sio kuwachapa wanafunzi kama mbwa koko na kuwasababishia ulemavu. Aidha, alisema mwaka jana shule saba za mkoa huo zilichafua taswira ya elimu baada ya kuvujisha mtihani na kusababisha wanafunzi 801 kufutiwa matokeo yao. Walimu mnapaswa kujiamini katika ufundishaji na sio kuamini katika mitihani feki ambayo haimjengi mwanafunzi kwani wenzenu wana kesi mahakamani na wengine wamekimbia nchini kwa sababu ya kufanya udanganyifu, alieleza. Kwa upande wake, Mwenyekiti wa bodi ya ushauri wa chuo hicho, Thadeous Njuu alisema wanakumbana na changamoto ya upungufu wa wanafunzi kwa sababu udahili wa kozi ya ualimu hivi sasa ni daraja la tatu ya 25.Njuu alisema zamani walikuwa wanapata wanafunzi wengi kutokana na kuchukua wanafunzi wenye daraja la nne ya 28 na wanafanya kazi vizuri hivyo serikali ione haja ya kulegeza masharti ili wapate wanafunzi wengi.  Bado tunachangamoto ya kodi ya majengo ambayo kwa mwezi ni zaidi ya shilingi milioni nane, hivyo uendeshaji wa chuo hiki unakuwa mgumu kwani wanafunzi tulipokea ni wachache na mahitaji ya kodi ni mengi hivyo tunamuomba rais akutane na wamiliki wa vyuo na shule binafsi ili kujadiliana kuboresha elimu, alifafanua.Naye, Mkuu wa chuo hicho, Mwinjuma Mirambo alisema walimu 130 ndio ambao wamehitimu kozi ya astashahada na stashahada ya elimu ya awali na elimu msingi. Mirambo alisema walipoanza kutoa mafunzo ya ualimu mwaka 2007, walikuwa wanatoa mafunzo ya ualimu daraja la 3A na baadaye walianza mafunzo ya elimu ya awali kwa nadharia na vitendo. Alieleza kuwa mwaka 2015, Baraza la Taifa la Elimu ya Ufundi (NACTE) ilikipandisha hadhi chuo hicho na kuwa kama taasisi.