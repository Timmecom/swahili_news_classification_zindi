 NAIBU Waziri wa Habari, Utamaduni, Sanaa na Michezo Juliana Shonza amewataka makocha wa michezo mbalimbali kujiunga na Chuo cha Michezo Malya kilichopo Jijini Mwanza kupata mafunzo ya muda mrefu na mfupi yanayotolewa chuoni ili kupata utaalamu mzuri wa kufundisha michezo hiyo.Shonza aliyasema hayo mkoani Morogoro wakati akifungua mashindano ya mpira wa wavu kitaifa na kusema wizara yake kwa kushirikiana na Wizara ya Elimu pamoja na TAMISEMI zinashirikiana katika kukuza michezo hapa nchini, ikiwemo kuhamasisha walimu wa michezo kuongeza ujuzi unaoendana na wakati katika kufundisha michezo. Wizara yetu kupitia Chuo cha Michezo Malya inatoa mafunzo ya cheti pamoja na astashahada kwa makocha wa michezo na wanapomaliza wanakwenda kufundisha michezo katika shule zetu na kwa wanamichezo, hivyo nitoe rai kwa waamuzi pamoja na makocha ambao hamjapata mafunzo hayo mjiunge na chuo hicho ili kupata ujuzi zaidi wa kufundisha michezo,  alisema Shonza.Aidha, Shonza aliupongeza uongozi wa Shirikisho la Mpira wa Wavu (TAVA) kwa jitihada walizofanya mpaka kufanikisha ushiriki wa timu za taifa za wavu wa ufukweni katika michuano ya Afrika ambapo zimeiletea heshima na kuitangaza vyema nchi.Vilevile Shonza ameihakikishia TAVA pamoja na vyama vya michezo vyote hapa nchini kuwa wizara itaendelea kutoa ushirikiano kwa kushirikiana na Wizara ya TAMISEMI kushiriki katika mashindano yaUMITASHUMTA na UMISETA kuanzia ngazi ya wilaya hadi Taifa. Naye Makamu Mwenyekiti wa TAVA, Benedito Kambanyuma alisema michuano ya klabu bingwa ya Taifa kwa wanaume na wanawake hufanyika kila mwaka tangu mwaka 2018 ambapo ilianzishwa ligi kupitia vyama vya mikoa.