 SHIRIKISHO la Mpira wa Miguu Tanzania (TFF) limeingia mkataba wa mwaka mmoja na Ettiene Ndayiragije kuwa Kocha Mkuu wa Taifa Stars. Kabla ya uteuzi huo uliofanywa na Kamati ya Utendaji ya TFF, Ndayiragije alikuwa kocha wa muda wa Taifa Stars akisaidiwa na mzawa Suleman Matola na Juma Mgunda. Akizungumza jana Ofisa Habari wa TFF, Cliford Ndimbo alisema uamuzi wa Kamati ya Utendaji kumpa nafasi hiyo ulizingatia mapendekezo ya Kamati ya Ufundi ya TFF ambayo ilipitia wasifu wa makocha mbalimbali walioomba nafasi hiyo.  TFF imevutiwa na kazi nzuri ya Ndayiragije wakati akiwa kocha wa muda tangu Julai mwaka huu alipoiwezesha Taifa Stars kufuzu fainali za Ubingwa wa Mataifa ya Afrika kwa wachezaji wa ndani (Chan) zitakazofanyika mwakani Cameroon pia aliiwezesha Taifa Stars kuingia hatua ya makundi ya mechi za mchujo za Kombe la Dunia, alisema Ndimbo. Taifa Stars ilifanikiwa kukata tiketi ya Chan baada ya ushindi wa 2-1 dhidi ya wenyeji, Sudan wiki iliyopita Uwanja wa Omdurman, Mourada mjini Omdurman. Kwa matokeo hayo, Taifa Stars ikafuzu kwa faida ya mabao ya ugenini baada ya sare ya jumla ya 2-2, kufuatia kufungwa 1-0 kwenye mchezo wa kwanza Dar es Salaam. Hiyo inakuwa mara ya pili kwa Taifa Stars kufuzu fainali za michuano hiyo inayoshirikisha wachezaji wanaocheza ligi za nchini mwao pekee, baada ya mwaka 2009 nchini Ivory Coast, ikiitoa Sudan pia katika raundi ya mwisho ya kufuzu. Ndairagije ameiongoza Taifa Stars katika michezo minne, ambapo mchezo dhidi ya Rwanda ulikuwa ni wa kirafiki, Kenya, Burundi na Sudan ni za kufuzu kwa Chan 2020