 KUELEKEA mchezo wa Ligi Kuu England utakaochezwa Jumapili kati ya Liverpool na Manchester United, kuna hati hati mshambuliaji tegemeo wa United, Marcus Rashford kuukosa mchezo huo baada ya juzi kuumia katika mchezo wa kombe la FA dhidi ya Wolvehampton Wanderes.Rashford mwenye umri wa miaka 22, alitolewa dakika ya 30 baada ya kuumia na nafasi yake kuchukuliwa na Jesse Lingard katika mchezo huo ambao United ilipata ushindi wa bao 1-0 katika Uwanja wa Old Trafford.Kocha wa Manchester United, Ole Gunnar Solskjaer, alisema nyota huyo alikuwa na maumivu madogo kabla ya mchezo huo, ndiyo maana alimuanzisha nje kwa ajili ya kutumika katika mchezo wa Jumapili. Alisema lengo lake lilikuwa ni zuri, lakini baada ya kuona mchezo huo umekuwa mgumu alilazimika kumpa nafasi kwani alihitaji ushindi ili kuendelea na raundi ya nne ya michuano hiyo ya kombe la FA.Solskjaer alisema kabla ya mchezo dhidi ya Liverpool, mchezaji huyo atafanyiwa uchunguzi na madaktari ili kuangalia uwezekano wa yeye kumtumika katika mchezo huo utakaopigwa katika Uwanja wa Anfield. Sikutaka kumtumia dhidi ya Wolve, nafikiri atakuwa amegongwa kwenye kisigino, maungio ya unyayo au sehemu nyingine ya unyayo kwa nyuma lakini amekuwa akisumbuliwa na tatizo hilo kwa muda,  alisema Solskjaer.Alipoulizwa kama kulikuwa na ulazima wa kumtumia katika mchezo huo, alijibu kuwa alipaswa kumtumia kutokana na ugumu wa mechi hiyo na alionesha ubora wake kwa kuhusika kwenye bao pekee lililofungwa na Juan Mata.Rashford amefunga mabao 22 msimu huu, amecheza michezo 13, huku akianza michezo 11 na kufunga mabao tisa tangu kuanza kwa mwezi Desemba mwaka jana. Baada ya ushindi wabao 1-0 sasa United itasubiri mshindi wa mchezo kati ya Watford na Tranmere utakaochezwa wiki mbili zijazo.