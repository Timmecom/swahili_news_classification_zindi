 MKUU wa Mkoa wa Pwani, Evarist Ndikilo ameitaka ofisi ya takwimu kukokotoa vizuri pato la mkoa kupitia viwanda ili mchango wake uonekane na kuutoa mkoa huo kwenye nafasi tatu za mwisho kitaifa.Aliyasema hayo mjini Kibaha wakati wa kikao cha ushauri cha mkoa RCC na kusema kuwa ofisi hiyo inapaswa kufanya tathmini kwani kuna baadhi ya mambo hayakuwekwa sawa.Ndikilo alisema kuwa wakati takwimu za pato zinafanyika viwanda vya mkoa huo havikujumuishwa na kuufanya mkoa kuendelea kuwa kwenye kiwango cha chini. Mkoa wa Pwani ni moja ya mikoa inayoongoza kwa kuwa na viwanda vingi nchini ambapo viwanda hivyo vinazalisha bidhaa mbalimbali,  alisema Ndikilo na kuongeza kuwa kuna viwanda vikiwemo vya nondo, marumaru, sabuni na vingine vingi huku wawekezaji wakiendelea kujenga kwa kasi hivyo hivyo kupitia sekta hiyo lazima mkoa uwe kwenye nafasi nzuri ya kuchangia pato la wananchi na taifa kupitia viwanda. Watu wa takwimu kwa kushirikiana na wenzenu wa kanda na benki kuu hakikisheni mnaweka takwimu kwa kuzingatia vigezo kwani kwa sasa tumepiga hatua hatuwezi kuwa palepale,  alisema Ndikilo.Meneja NBS mkoa wa Pwani, Kalisto Lugome alisema kuwa baadhi ya viwanda vimekuwa havitoi ushirikiano wanapokwenda kuchukua taarifa mbalimbali na kuwa hiyo ni moja ya changamoto wanayoipata katika kufuatilia namna wanavyozalisha ili taarifa hizo ziweze kuingizwa kwenye mchango wa pato la taifa.Mkuu wa Wilaya ya Kibaha, Assumpter Mshama amesema, baadhi ya viwanda vimekuwa vikifanya shughuli nyakati za usiku na kuongeza kuwa viwanda hivyo vimekuwa vikikwepa baadhi ya taasisi zinazofuatilia uendeshaji pamoja na Mamlaka ya Mapato Tanzania (TRA).