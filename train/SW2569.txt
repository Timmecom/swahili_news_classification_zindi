 BALOZI wa Kudumu wa Tanzania kwenye Umoja wa Mataifa, Modest Mero amesema Tanzania inatarajiwa kuwasilisha taarifa yake katika vikao vya Umoja wa Mataifa (UN) Julai mwaka huu, ikiwa ni miongoni mwa nchi wanachama 92 wa mwanzo kupewa nafasi hiyo.Balozi Mero alisema hayo wakati alipokutana na Makamu wa Pili wa Rais, Balozi Seif Ali Iddi ofisini kwake Vuga wakati alipofika kumsalimia na kuzungumzia masuala mbalimbali ya kidiplomasia. Alisema hiyo ni nafasi nyingine kwa Tanzania, kujenga heshima yake katika Umoja wa Mataifa. Alizitaka taasisi zitakazohusika na taarifa hizo, kushirikiana na hazina Tanzania kukamilisha.Alisema jitihada zilizopo hivi sasa ni kwa wanadiplomasia wa Tanzania ndani na nje, kuitangaza Tanzania mpya ndani ya vikao vya umoja huo na taasisi za kimataifa ilivyojielekeza zaidi kiuchumi ili malengo yake yafahamike vyema katika kuelekea uchumi wa viwanda ifikapo 2015. Alisema Tanzania imekuwa na ushiriki mzuri katika vikao vya Baraza Kuu la Umoja wa Mataifa.Mapema, Balozi Mero aliipongeza SMZ kwa kuimarisha sekta mbalimbali muhimu za jamii na maendeleo na uchumi ikiwemo utalii. Akitoa mfano, alisema katika kipindi cha miaka miwili, uwekezaji sekta ya utalii, umeleta mafanikio makubwa na kusifiwa na mabalozi mbalimbali wanaotembelea Zanzibar.  Moja ya kazi kubwa tunayoifanya ni kuitangaza Zanzibar katika sekta ya uwekezaji na utalii ambayo ni maarufu kutokana na vivutio viliVYopo,  alisema Balozi Mero. Mapema, Balozi Iddi alimpongeza Balozi Mero kwa juhudi zake kubwa anazozifanya za kutangaza kazi nzuri zinazofanywa na Rais John Magufuli na Rais Ali Mohamed Shein katika kuleta maendeleo ya wananchi wa Tanzania.Alisema serikali zote mbili, zimejizatiti kuleta maendeleo pamoja na kuimarisha uchumi wa viwanda na kupambana na umasikini.   Tunakupongeza kwa kazi kubwa unayoifanya ya kulitangaza jina la Jamhuri ya Muungano katika Umoja wa mataifa na juhudi zinazochukuliwa na viongozi wetu wawili katika kujenga uchumi na ustawi wa wananchi wake,  alisema.