 SERIKALI imeipongeza Kamati ya Mazungumzo iliyofanikisha kusainiwa kwa mkataba wa ujenzi wa mradi wa kuzalisha umeme wa Mto Rufi ji kwa wakati.Kamati hiyo yenye wajumbe takribani 19 na kuongozwa na Katibu Mkuu wa Wizara ya Ujenzi, Uchukuzi na Mawasiliano, Dk Leonard Chamuriho, iliundwa na Rais John Magufuli kwa kushirikiana na Wizara ya Nishati.Wakati akizungumza kwenye hafla ya utiaji saini wa mkataba huo juzi Ikulu jijini Dar es Salaam, Rais Magufuli aliipongeza kamati hiyo kwa kufanikisha mazungumzo hayo kati ya Tanzania na ujumbe wa kutoka Misri.Rais Magufuli alisema wakati mwingine alikuwa akipigiwa simu na kamati hiyo ya Dk Chamuriho saa nane usiku, lakini pia wakati mwingine wajumbe wa kamati walilazimika kufanya kazi usiku kucha kwa ajili ya kufanikisha mazungumzo hayo, ambayo yalisaidia kusainiwa kwa mkataba huo juzi. Dk Chamuriho hatoki Wizara ya Nishati, yeye ni Katibu Mkuu wa Wizara ya Ujenzi, Uchukuzi na Mawasiliano; ameiongoza Kamati hii vizuri kwenye mazungumzo na wenzetu wa Misri, lakini pia ndiye aliyeongoza Kamati za Mazungumzo za Mradi wa Reli ya Kisasa (SGR) na manunuzi ya ndege,  alieleza Rais Magufuli.Kutokana na utendaji huo mzuri wa kamati, Rais Magufuli aliendelea kuwataka Watanzania kushikamana katika kujenga uchumi wa nchi yao, hata kama wakati mwingine miradi kama hiyo inapigwa vita.Alisema Wamisri ni watu wanaojituma katika kuleta maendeleo ya taifa lao, kwa kuwa miradi mingi ya maendeleo nchini mwao imetekelezwa na wao wenyewe. Aliwataka Watanzania kufanya kazi kwa bidii, kwa kuwa endapo miradi kama hiyo inakwama, maana yake ni maendeleo ya Watanzania yamekwama.Kutokana na kazi nzuri iliyofanywa na Kamati hiyo iliyoongozwa na Dk Chamuriho, Rais Magufuli aliagiza wajumbe wote wa kamati hiyo ambao muda wao wa kustaafu ulikuwa umefika, wasistaafu, bali waendelee na kazi mpaka ujenzi wa mradi huo utakapokamilika katika kipindi cha miaka mitatu na nusu ijayo.Mbali ya Dk Chamuriho, wajumbe wengine ni Mkurugenzi Mtendaji wa Shirika la Umeme Tanzania (Tanesco), Dk Tito Mwinuka, wengine pia wanatoka Tanesco, Hazina, na wanasheria. Imeelezwa kuwa kukamilika kwa mradi huo, kutachochea ukuaji wa sekta ya viwanda, sekta ya usafirishaji hususani uendeshaji wa reli ya kisasa itakayotumia umeme na ukuaji wa uchumi.Jaji Mkuu wa Tanzania, Profesa Ibrahim Juma alisema kutekeleza ujenzi wa mradi huo, Serikali ya Awamu ya Tano chini ya Rais Magufuli, inatimiza ndoto ya Baba wa Taifa, Mwalimu Julius Nyerere.Alisema ndoto hiyo ya Mwalimu lazima iendelezwa na Watanzania wote. Lakini, pia alimpongeza Waziri wa Nishati, Dk Medard Kalemani kwa kuielewa ndoto hiyo vizuri kutokana na namna alivyouelezea mradi huo wa kuzalisha umeme wa Mto Rufiji, ambao utabadilisha maisha ya Watanzania utakapokamilika.