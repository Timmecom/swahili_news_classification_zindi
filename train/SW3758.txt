 JUMUIYA ya Maendeleo Kusini mwa Afrika (SADC) imesema itahakikisha inamuenzi aliyekuwa Rais wa Afrika Kusini, Nelson Mandelea kwa kufanya kazi kwa bidii, kuimarisha amani, maendeleo endelevu na heshima kwa raia wote katika kanda.Katibu Mtendaji wa SADC, Dk Stergomena Tax alisema hayo juzi wakati wa maadhimisho ya Siku ya Kimataifa ya kumuenzi kiongozi huyo anayekumbukwa kwa kuthamini amani, utu na usawa. Msimamo wa Madiba wa kuendeleza ushirikiano wa kikanda na umoja daima utakuwa mwongozo wa ukanda kuwa imara, kuwa na amani na maendeleo endelevu,  alisema Tax kupitia taarifa aliyoitoa.Katika kipindi cha miaka 10 iliyopita, dunia imekuwa ikiadhimisha na kumuenzi Mandela kwa kazi kubwa aliyofanya kuunga mkono amani na usuluhishi wa kimataifa. Alisema msimamo wa Mandela wa kuendeleza ushirikiano wa kikanda na umoja ndiyo mwongozo kwa kanda kufikia ustawi, haki ya jamii na maendeleo endelevu.Tax alisema SADC inajivunia kuungana na jumuiya ya kimataifa kusherehekea maisha na historia ya Nelson Mandela ambaye alisimama kama alama ya demokrasia na ukombozi katika Afrika Kusini na dunia kwa ujumla.Stergomena alisema,  katika siku hii maalumu, SADC tunapenda kutoa heshima kwa Madiba, kama alivyotambulika kuwa mwenye upendo, tunatambua mchango wake kwa ustawi wa binadamu ikiwamo ulinzi, usawa wa kijinsia na haki za binadamu. Jumuiya kupitia kwa mtendaji wake inasema maisha ya Mandela yametoa mafunzo mengi kwao. Alisema ni miongoni mwa  watoto  wa kanda ya kusini mwa Afrika aliyeamini katika ustawi wa watu na dunia yenye amani.Alisisitiza kila mmoja kuiga mfano wake na kushiriki kuhakikisha kusini mwa Afrika kunakuwa na amani, usalama na kuwezesha maisha bora kwa wote. Msingi wa SADC wa kusimamia malengo yake ya maendeleo ya kiuchumi, kijamii, ulinzi na usalama kikanda unabainishwa katika Ibara ya 2 ya Mkataba wa SADC.Wakati wa warsha ya waandishi wa habari watakaoripoti mkutano mkuu wa 39 wa SADC utakaofanyika mwezi ujao nchini, Mkuu wa Operesheni na Mafunzo, Brigedi ya Magharibi, Jeshi la Ulinzi la Wananchi wa Tanzania (JWTZ) Kanali Wilbert Ibuge, alitaja malengo yanayozingatiwa na nchi wanachama.