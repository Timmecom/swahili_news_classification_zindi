 NAHODHA wa timu ya Taifa ya Soka ya Tanzania  Taifa Stars , Mbwana Samatta amejikuta katika lawama za mashabiki baada ya timu hiyo kufungwa 2-1 licha ya kutangulia kufunga katika mchezo wa kufuzu kwa Kombe la Mataifa ya Afrika, Afcon 2021 Cameroon.Taifa Stars juzi ilipokea kichapo hicho katika mchezo uliofanyika nchini Tunisia dhidi ya Libya, huku baadhi ya mashabiki, wachambuzi na wadau wengine wa soka wakimtupia lawama Samatta wakidai kuwa hakujituma.Hata hivyo, Samatta ndiye aliyefunga kwa penalti bao hilo pekee la Taifa Stars katika mchezo huo baada ya mchezaji mwingine wa kimataifa wa Tanzania, Simon Msuva kuangushwa katika eneo la hatari.Wadau hao wa soka wamekuwa wakidai kuwa Samatta alishindwa kabisa kujituma tofauti na wachezaji wengine, wakimtolea mfano Msuva ambaye alikuwa akipambana. Akizungumza katika mahojiano na Global TV, alisema walipambana ili kupata pointi lakini bahati haikuwa yao, kwani Libya waliibuka na ushindi katika mchezo huo.Alisema Taifa Stars bado hawakataka tamaa kwani kushindwa pambano sio kushindwa vita, hivyo bado mechi nne mbele yao, ambazo watahakikisha wanafanya vizuri nyumbani na ugenini.Alisema kuwa timu yao haikucheza vizuri katika kipindi cha pili ukilinganisha na wapinzani wao ambao waliongeza nguvu katika kipindi hicho na kupata mabao hayo yote mawili.Alisema kama wangeongeza nguvu zaidi katika kipindi cha pili, bila shaka wangeweza kuondoka japo na poiti, lakini hilo lilishindikana. Hatahivyo, alipoulizwa kuhusu kiwango chake anakionaje, Samatta hakuwa tayari kujibu na badala yake alisema yuko kwa ajili ya timu na sio vinginevyo, ambapo aliwataka mashabiki kuendelea kuwaunga mkono.Aliwataka mashabiki wa nyumbani kutokataa tamaa kwani bado Stars wana mechi nyumbani na ugenini, hivyo alitaka kuendelea kuwaunga mkono ili wafanyr vizuri katika mechi hizo zijazo mwakani.Aidha, kocha wa timu hiyo, Mrundi Ettiene Ndayiragije alisema kuwa bado timu yao ina nafasi ya kufanya vizuri katika mechi zijazo baada ya kubaini baadhi ya makosa katika mchezo huo dhidi ya Libya.Alisema kuna kitu amekiona na kuahidi kukifanyia kazi katika kuijenga timu upya kwa ajili ya michezo ijayo. Alisema mchezo ulikuwa upande wao na walikuwa wana uwezo wa kufunga mabao mengi kipindi cha kwanza, ila walikosa ufanisi na hata kipindi cha pili wapinzani walikuja na mbinu ingawa hana uhakika juu ya penalti waliyopewa kama ilikuwa sahihi.Stars imecheza michezo miwili na kushinda mmoja uliochezwa nyumbani dhidi ya Guinea ya Ikweta mabao 2-1 na kupoteza dhidi ya Libya huku ikiwa katika nafasi ya tatu katika kundi lake la J.