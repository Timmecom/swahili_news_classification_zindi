 NDEGE mpya ya Tanzania aina ya Airbus A220-300 ambayo ni ya kisasa na ya kihistoria katika bara la Afrika, itakuwa miongoni mwa ndege za Kampuni ya Ndege Tanzania (ATCL) zitakazokuwa zinafanya safari za masafa marefu.Itaungana na nyingine ya aina hiyo itakayowasili wakati wowote kuanzia mwezi ujao na pia Boeing 787-8 Dreamliner ilishawasili nchini tangu Julai mwaka huu. Ndege hizo ndizo kwa kuanzia, zitakazofanya safari za Guangzou (China), Mumbai na New Delhi (India) kwa upande wa bara la Asia, na pia katika majiji ya Johannesburg (Afrika Kusini), Lusaka (Zambia) na Harare, Zimbabwe kwa upande wa Afrika.Hayo yalisema jana na Mkurugenzi Mkuu wa ATCL, Ladislaus Matindi alipokuwa anazungumzia ujio wa ndege hiyo yenye uwezo wa kubeba abiria 130 hadi 150 ambayo imebatizwa jina la Dodoma  Hapa Kazi Tu . Kwa mujibu wa Matinde, baada ya safari hizo kupata mafanikio na kwa kuzingatia mpango mkakati wa kibiashara wa miaka mitano, ndege hizo zinatarajiwa pia kuingia katika anga la Afrika Mashariki katika nchi za Kenya, Rwanda na Jamhuri ya Kidemokrasia ya Kongo (DRC). Tayari tumeshajiwekea mpango mkakati wa miaka mitano ambao unaonesha jinsi kampuni itakavyofanya biashara na vituo tutakavyokwenda,  alisema Matindi. Mpaka sasa ATCL inafanya safari zake katika nchi za Afrika Mashariki za Uganda na Burundi kwa kutumia ndege za Bombardier Q400 kupitia mikoa ya Kigoma na Kilimanjaro. Matindi alisema kampuni pia ina mpango wa kuimarisha masoko ya ndani hasa katika mikoa ambayo bado haijafikiwa. Baadhi ya mikoa ambayo inatarajiwa kufikiwa ni pamoja na Katavi katika kiwanja cha Mpanda.Mikoa mingine inayotarajiwa kufikiwa na huduma ya ndege za ATCL ni pamoja na Ruvuma katika kiwanja cha Songea, Dodoma, Tabora, Iringa, Shinyanga na Sumbawanga. Kutengeneza ndege zake Akizungumza katika mapokezi ya Airbus A220- 300 juzi, Rais John Magufuli alisema ndoto yake ni kuona Tanzania inatengeneza ndege zake na pia kuifanya sekta ya anga kuongeza idadi ya watalii. Nawahakikishia ndugu zangu watanzania tunaweza, Mungu anatupenda sana na sisi viongozi Mungu anatutumia.... ndoto yangu ni kutengeneza ndege zetu wenyewe,  alisema Rais Magufuli. Ndege hiyo kwa mujibu wa rubani, Samit Pandya ilitumia saa 17 kutoka Canada na kupitia visiwa Santa Maria, Accra (Ghana) hadi Dar es Salaam. Rais alisema katika kipindi cha miaka mitatu ya serikali yake, ameweza kutekeleza ilani ya chama chake kwa vitendo, ikiwa ni pamoja na ujenzi wa miundombinu ya barabara, reli, usafiri wa majini, usafiri wa anga na pia upanuzi wa viwanja vya ndege.Aliongeza kuwa, nia ya serikali ni kununua ndege nane na tayari zimekwishafika nchini ndege tano na nyingine itafika mwezi ujao mwanzoni.  Tangu ndege hizi tulizonunua zianze kazi Sh bilioni 28 imeingiza, itasikitisha endapo bodi na menejimenti ya ATCL itaturudisha kule tulipotoka kwa kweli itakuwa aibu kubwa kwa watanzania,  alisema Rais Magufuli.Alisema ATCL inakabidhiwa ndege hizo kwa mkataba ili waende kuzalisha na kurudisha fedha za serikali na pia kupatia shirika faida lizidi kukua. Aidha, alisema Uwanja wa Ndege wa Kimataifa wa Kilimanjaro (KIA) unafanyiwa ukarabati na pia kufanya maboresho Chuo cha Usafirishaji cha Taifa (NIT) lengo la serikali, ikiwa ni kukipatia chuo hicho ndege tano kwa ajili ya kufundishia. Alisema usafiri wa anga mbali na kuliingizia taifa mapato itasaidia pia kuimarisha sekta ya utalii ambapo Rais Magufuli alisema pamoja na kuwa na vivutio vingi lakini watalii wanaokuja nchini ni wachache.