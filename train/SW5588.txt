 BENCHI la ufundi la Azam FC, limesema kuwa kwa sasa wanapiga hesabu kali za kupata ushindi katika kila mchezo ulio mbele yao hivyo wapinzani wao wajiandae.Hivi karibuni uongozi wa mabingwa hao wa Afrika Mashariki na Kati, ulifanya mabadiliko katika benchi la ufundi kwa kuwaondoa makocha Hans van der Pluijm na msaidizi wake Juma Mwambusi na kuwaweka Abdul Mingange akisaidiana na Iddi Cheche. Mchezo uliopita Azam waliibuka na ushindi mnono wa mabao 6-1 mbele ya JKT Tanzania na ratiba inaonesha kuwa keshokutwa watavaana na Singida United.Akizungumza hivi karibuni, Cheche alisema kuwa ameanza kuona kikosi chao kimepata mabadiliko makubwa ya kiuchezaji, kikicheza kwa kuelewana tofauti na awali ambapo ndilo lilikuwa tatizo kubwa linalowasumbua.Alisema kuwa licha ya kupata ushindi katika mchezo wao uliopita na kuonesha wazi kuwa wachezaji wameshaanza kulielewa somo lakini wataendelea kuwapa mbinu zingine zaidi ambazo zitawaongeza makali. Naweza kusema timu ilikosa kuelewana ndio maana haikuwa ikipata matokeo mazuri, sisi kwa kuwa tunawajua vizuri wachezaji tukawaunganisha wapya na wale wa zamani na kucheza kwa kuelewana.  Tutazidi kukijenga kikosi chetu kutafuta ushindi katika mechi zetu zote zilizombele yetu, mashabiki waje uwanjani kwa wingi kutusapoti ili kuwasaidia wachezaji wapate nguvu zaidi ya kupambana,  alisema Cheche.