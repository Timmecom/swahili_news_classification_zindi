 MAHAKAMA ya Hakimu Mkazi Kisutu, Dar es Salaam imemtaka mwandishi wa Kampuni ya Clouds Media, Abdi Chembeya kufika mahakamani hapo Mei 14, mwaka huu kutoa ushahidi katika kesi ya uchochezi inayomkabili Mbunge wa Kawe, Halima Mdee (Chadema).Awali, Wakili wa Serikali, Patrick Mwita alidai mbele ya Hakimu Mkazi Mkuu, Huruma Shaidi kesi hiyo ilikuja kusikilizwa lakini Hakimu anayeisikiliza, Thomas Simba ana udhuru.Mwita amedai kuwa, shahidi wa upande wa mashitaka aliyetakiwa kutoa ushahidi yupo hivyo aliomba aje kutoa ushahidi.Wakili wa Utetezi, Peter Kibatala alidai hawana pingamizi na maombi hayo.Baada ya kuelezwa hayo, Hakimu Shaidi alimtaka shahidi kusimama na kumuonya kufika hapo Mei 14, mwaka huu kutoa ushahidi.Hii ni mara ya pili shahidi huyo kufika mahakamani hapo lakini kesi ikashindwa kusikilizwa kwa sababu mbalimbali.Katika kesi hiyo, mashahidi watatu wa upande wa mashitaka wameshatoa ushahidi akiwemo Mkuu wa Kituo cha Polisi Urafiki, Ubungo, Mrakibu wa Polisi (SP) Batseba Kasanga.Katika kesi hiyo, inadaiwa Julai 3,2017 Makao Makuu ya Ofisi ya Chama cha Demokrasia na Maendeleo (Chadema) mtaa wa Ufipa Wilaya ya Kinondoni, Mdee anadaiwa kutamka maneno dhidi ya Rais John Magufuli"anaongea hovyo hovyo, anatakiwa afungwe breki" kitendo ambacho kingeweza kusababisha uvunjifu amani.Mdee alifikishwa mahakamani hapo kujibu mashitaka Julai 10, 2017.Yupo nje kwa dhamana.