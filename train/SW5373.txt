 RAIS John Magufuli amerejea kauli yake ya kuahirisha maadhimisho ya sherehe za Uhuru zinazofanyika Desemba 9 kila mwaka na kutoa msamaha kwa wafungwa 4,477.Akizungumza jana wakati akitoa salamu za siku ya Uhuru, Ikulu jijini Dar es Salaam, Rais Magufuli alisema kwa mujibu ibara ya 45 (1) (d) ya Katiba ya Jamhuri ya Muungano wa Tanzania ametoa msamaha kwa wafungwa hao 4,477 na kati yao wafungwa 1,176 wataachiwa huru siku ya maadhimisho hayo yaani kesho Desemba 9.Alisema msamaha huo utawahusu wafungwa wagonjwa, wazee kuanzia miaka 70 na zaidi, wafungwa wa kike waliongia gerezani wakiwa wajawazito na waliongia na watoto wanaonyonya au wasionyonya pamoja na wafungwa wenye ulemavu wa mwili na akili. Nimeamua pia kwa wafungwa waliotumikia robo ya adhabu zao, wapunguziwe robo ya adhabu zao baada ya punguzo la kawaida la theluthi moja linalotolewa kwenye Kifungu 49 (1) cha Sheria ya Magereza Sura ya 58,  alisema Hata hivyo, Rais Magufuli alisema msamaha huo hautawahusu wafungwa wanaotumikia adhabu za kunyongwa, kifungo cha maisha, biashara ya dawa za kulevya na binadamu, makosa ya unyang anyi, kukutwa na viungo vya binadamu, makosa ya kupatikana na silaha, risasi, milipuko isivyo halali, makosa ya shambulio la aibu, kunajisi, kubaka, kulawiti, kuwapa mimba wanafunzi wa shule za msingi na sekodari, uhujumu uchumi, rushwa, ubadhirifu na ujangili.Pia msamaha huo hauwahusu waliowahi kupunguziwa kifungo kwa msamaha wa Rais, wanaotumikia kifungo chini ya Sheria ya Bodi ya Parole, wenye makosa ya kutoroka au kujaribu ama kusaidia kutoroka chini ya ulinzi halali, waliongia gerezani baada ya Desemba Mosi, 2018 au waliowahi kufungwa na kurudi tena gerezani pamoja na wenye makosa ya kinidhamu magerezani.Bilioni moja kujenga hospitali Rais Magufuli alisema Sh bilioni moja zilizokuwa zitumike kwenye sherehe za kuadhimisha miaka 57 ya Uhuru wa Tanzania sasa zitajenga hospitali ya kisasa Mkoani Dodoma ambayo itapewa jina la Uhuru.  Katika kuadhimisha miaka 57 ya Uhuru, nimeagiza fedha zilizotengwa kwa ajili ya sherehe zitumike kujenga Hospitali ya Uhuru katika Jiji la Dodoma.Kama mnavyofahamu ili kutekeleza mawazo ya waasisi wetu, serikali imeamua kuhamishia rasmi Makao Makuu ya nchi yetu Jijini Dodoma na kufanya mahitaji ya huduma za jamii, ikiwemo afya, kuongezeka,  alisema Rais Magufuli. Alisema hospitali hiyo ya Uhuru itakuwa ya kisasa na itasaidiana na Hospitali ya Benjamin Mkapa na Hospitali ya Mkoa na kuongeza kuwa katika kubana matumizi mwaka huu sherehe hizo walizitengea bajeti ya Sh bilioni moja tofauti na miaka miwili ya nyuma ambayo ilikuwa ikitengewa Sh bilioni nne.Kukua kwa uchumi Rais Magufuli alisema kuwa katika kuendeleza juhudi za kukuza uchumi, Tanzania imekuwa miongoni mwa nchi tano ambazo uchumi wake unakua kwa kasi Barani Afrika.  Tumefanikiwa kuwavutia wawekezaji wengi, ambapo mitaji yenye thamani ya zaidi ya shilingi trilioni 30 imeingia nchini,   alisema na kuongeza kuwa serikali yake imefanikiwa kuimarisha miundombinu mbalimbali na kuboresha huduma nyingine za jamii.Mapambano dhidi ya rushwa Rais Magufuli alisema serikali,  Tumepata mafanikio makubwa katika mapambano dhidi ya rushwa na nchi yetu inatajwa kuwa mfano wa kuigwa. Tumelinda rasilimali zetu  wito wangu kwa watanzania wote, endeleeni kuiunga mkono serikali yenu, kama nilivyosema, hivi sasa tupo kwenye vita vya kiuchumi, vita hii ni ngumu, hivyo kila mtanzania ni lazima ashiriki kwa kutimiza jukumu lake la kuendelea kudumisha amani na umoja, kulinda muungano wetu pamoja na kuchapa kazi kwa bidii.  Tuache maneno maneno. Ni lazima tujenge dhana ya kujitegemea katika kujenga uchumi wetu,  alisema Rais Magufuli.