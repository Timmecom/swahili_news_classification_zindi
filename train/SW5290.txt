 TIMU za soka Azam na Simba zinatarajiwa kushuka dimbani leo kucheza fainali ya michuano ya kusheherekea miaka 55 ya Mapinduzi Matukufu ya Zanzibar.Timu hizo zitashuka katika dimba la Gombani ambako ndiko kunakofanyika fainali hiyo, ambapo Azam ilitinga hatua hiyo baada ya kuifunga KMKM mabao 3-0 na Simba iliishinda Malindi kwa penalti 3-1 baada ya mchezo wao kumaliza dakika 90 wakiwa suluhu.Mchezo huo wa fainali utapigwa majira ya saa 9:00 za alaasiri na kuhudhuriwa na Rais wa Zanzibar Dkt. Ali Mohamed Shein ambaye ndiye atakuwa mgeni rasmi na kukabidhi zawadi kwa washindi.Azam hii itakuwa ni mara ya tatu mfululizo kufikia hatua hiyo ya fainali, na iwapo itanyakuwa tena kombe hilo, itaondoka kabisa na kombe hilo.Wakizungumzia mchezo huo kocha wa timu ya Simba, Nico Kiondo alisema kuwa wanatarajia kupambana na kurekebisha makosa yao waliyoyafanya katika mchezo wa nusu fainali ili kuweza kushinda mchezo huo.Alisema kuwa katika fainali hiyo mpaka sasa hajawa na uhakika wa kuongeza kikosi isipokuwa inategemea na uwamuzi wa wakuu wao lakini ikiwezekana wataongeza ili kukiongezea nguvu kikosi hicho.Msemaji wa Azam FC, Jaffar Iddi amesema wao wamejipanga kucheza na timu yoyote watakayokutana nayo fainali.Alisema kuwa wao mashindano ya Kombe la Mapinduzi wameyapa uzito mkubwa na ndio maana hata ujaji wao wanakuja na kikosi kamili ili kuweza kutoa ushindani. Tunmejipanga kutetea ubingwa wetu na tukishinda itakuwa ni historia mpya kwani tutakuwa kombe ni mali yetu rasmi, tunamuomba mungu atujaalie hilo , alisema Iddi.Michuano ya kombe la Mapinduzi ilikuwa ikishirikisha timu tisa, sita kutoka Zanzibar na tatu Tanzania Bara, ambazo ziligawiwa katika makundi mawili.Bingwa wa michuano hiyo mwaka huu, atapata Kombe, Medali za Dhahabu na Sh Milioni 15 wakati mshindi wa pili ataondoka na kitita cha Sh Milioni 10.