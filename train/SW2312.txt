 SIKU za mwizi ni arobaini wasemavyo wahenga, na juzi zilitimia kwa John Kapelele (35) anayedaiwa kuiba bata baada ya mtoto wa kike mwenye umri wa miaka minne  kumkabidhi kwa watu wenye hasira  ambao wanadaiwa kusulubu kwa kumpiga na kumsababishia umauti wake.Bata huyo aliyeibwa na kijana huyo anadaiwa kuwa na thamani ya Sh 10,000. Mtoto huyo ambaye majina yake yamehifadhiwa, siku hiyo ya tukio alikuwa pekee ndani ya nyumba katika Kijiji cha Kasu B, Kata ya Kasu katika Wilaya ya Nkasi wilayani Rukwa.Inadaiwa kuwa siku hiyo ya tukio, kijana huyo akifukuzwa na  watu wenye hasira,  alikimbilia na kujificha ndani ya nyumba moja kijijini humo katika jitihada ya kuokoa maisha yake. Kumbe ndani ya nyumba hiyo alikuwemo mtoto wa kike pekee alimuona mwizi huyo akiingia katika moja ya chumba na kujificha...mtoto huyo alinyata na kutoka nje kisha akafunga mlango wa nyumba na kuanza kupiga kelele,  alieleza mtoa taarifa aliyeomba asitajwe jina.Aliongeza,  watu wenye hasira walizisikia kelele hizo na kukimbilia kwenye nyumba hiyo na kumtia  nguvuni  kijana huyo. Askari Polisi kutoka Ofisi ya Mkuu wa Polisi Wilaya ya Nkasi katika Mji Mdogo wa Namanyere kwa masharti ya kuwa sio msemaji wa jeshi hilo, alikiri kutokea kwa tukio hilo.