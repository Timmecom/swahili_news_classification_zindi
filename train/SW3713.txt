 Ofisa Uvuvi wa Manispaa ya Kigoma Ujiji, Azizi Daudi alisema hayo wakati akitoa taarifa kwa Waziri Mkuu, Kassim Majaliwa aliyekuwa akifungua Soko la Kimataifa la Samaki na Dagaa kwenye bandari ndogo ya Kibirizi mjini Kigoma.Daudi alisema kuwa bado wavuvi wanatumia boti za mbao katika shughuli zao wakiwa hawana zozote za kisasa, zinazowawezesha kuvua kwenye maji makubwa na hivyo wavuvi wengi hufanya shughuli zao katika maeneo ya karibu ya mwambao wa ziwa.Aliiomba serikali kuwezesha wavuvi kupata zana za kisasa, ambazo zitasaidia kuwafanya wavue kiwango kikubwa cha samaki na dagaa, hivyo kuinua uchumi wao, lakini pia kuongeza mapato ya ushuru na kodi watakaokuwa wakilipa kwa serikali.Kwa upande wake, Mkuu wa Mkoa wa Kigoma, Issa Machibya alisema kuwa mradi huo wa Soko la Kimataifa la Samaki, uliojengwa kwa ufadhili wa Shirika la Maendeleo la Umoja wa Mataifa (UNDP), umelenga kuwawezesha wavuvi kuchakata mazao yao katika eneo hilo na kuongeza thamani ya mazao yao.Mkuu huyo wa Mkoa alisema kuwa katika eneo hilo, wavuvi wataweza kuhifadhi samaki wao katika vyumba vya barafu, kubanika samaki kwa kutumia majiko ya kisasa, lakini pia samaki kuanikwa katika hali ya ubora na hivyo kuongeza thamani ya mazao hayo ya uvuvi.Kwa upande wake, Majaliwa alisema kuwa atamtuma Waziri wa Kilimo, Mifugo na Uvuvi kuona atakavyosaidia wavuvi hao, kuboresha biashara zao na kulifanya soko hilo kuwa na tija.Aidha, Waziri Mkuu alitoa wito kwa wasimamizi wa soko hilo, kuzingatia usafi kuchakata dagaa wao ili watu wengi wapate bidhaa hiyo katika hali ya ubora na kwa gharama nafuu, kwani dagaa wa Kigoma na samaki aina ya migebuka, imekuwa na umaarufu ndani na nje ya nchi na hivyo ni wakati wa wananchi wa mkoa Kigoma, kutumia bidhaa hizo za uvuvi kama nembo ya mkoa wao kiuchumi.