 JESHI la Polisi wilayani Mpwapwa mkoani Dodoma limewafi kisha mahakamani wafanyakazi wanaojenga Reli ya Kisasa (SGR) wa kituo cha Gulwe, kwa tuhuma za kuhujumu reli hiyo kwa kuiba mifuko 84 ya saruji yenye thamani ya Sh milioni 1.26.Reli hiyo inajengwa na kampuni ya Yapi Merkezi ya nchini Uturuki. Kesi hiyo jinai namba 83 ya mwaka 2019 inawakabili wafanyakazi vibarua tisa wa reli hiyo ambao wanatuhumiwa kuiba saruji hiyo akiwemo Festo Godfrey (34), Poroleti Lugushi (32) Kapanga Kusiando(37) na Taiyai Mligo(20).Wengine ni Mwika Mlinde(19), Nadhan Emanuel (26), Abdul Mohamed( 25), Alfa Piason(25) na Imani Piason(33). Kesi hiyo inasikilizwa na Hakimu Mkazi Pascal Mayumba wa Mahakama yaWilaya ya Mpwapwa mkoani Dodoma.Akiwasomea mashitaka hayo Mwendesha Mashitaka wa Polisi, Steven Masawa aliambia mahakama kuwa watuhumiwa wote tisa walitenda kosa hilo tarehe tofauti za mwezi Mei 2019 katika Kata ya Gulwe, wilaya ya Mpwapwa, mkoa wa Dodoma.Alisema watuhumiwa wote wanakabiliwa na makosa mawili likiwemo kosa la wizi kinyume na kifungu cha sheria namba 265 ya kanuni ya adhabu namba 16 iliyofanyiwa malejeo mwaka 2002 na kosa la kuhujumu uchumi kifungu cha 57.Watuhumiwa wote tisa walikanusha mashitaka yao na Mwendesha Mashitaka wa Polisi aliambia mahakama kwamba upepelezi wa kesi hiyo bado haujakamilika hivyo aliiomba mahakama siku nyingine ya kutajwa kwa kesi hiyo.Pia hakimu Mayumba aliahirisha kesi hiyo hadi Juni 11 mwaka huu na alisema watuhumiwa watapewa dhamana baada ya kujiridhisha na kifungu cha 57, cha uhujumu uchumi. Ngoja nijiridhishe na kifungu cha 57 cha uhujumu uchumi kama mtastahili kupata dhamana mtapewa kwa sasa mtaenda kwanza mahabusu,  alisema hakimu Mayumba.