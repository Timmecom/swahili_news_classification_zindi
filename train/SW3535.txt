 SIMBA jana ilirudisha heshima kwenye michuano ya kimataifa baada ya kushinda bao 1-0 dhidi ya Al Ahly ya Misri katika mechi ya Ligi ya Mabingwa Afrika iliyochezwa kwenye uwanja wa Taifa Dar es Salaam.Mbali na kurudisha heshima hiyo, lakini wawakilishi hao wa Afrika Mashariki kwenye michuano hiyo, wameendeleza rekodi yake ya kuzinyanyasa timu za Waarabu nyumbani.Mechi hiyo ilikuwa ya marudiano baada ya ile iliyofanyika Alexandria, Misri mwishoni mwa wiki iliyopita ambapo Simba ilipata kipigo cha aibu ya mabao 5-0, ikiwa ni kipigo cha pili mfululizo kwenye michuano hiyo baada ya kupata kipigo kama hicho dhidi ya AS Vita ya Congo DR.Simba ilihitaji ushindi na umeifanya iendelee kufanya vizuri nyumbani kila inapocheza na timu za Waarabu, lakini pia imeendelea kufanya vizuri kwenye mechi za nyumbani katika michuano hiyo kwani ilianza kampeni zake kwenye hatua ya makundi katika uwanja huo kwa kuifunga JS Saoura ya Algeria.Mechi ya jana, tofauti ilivyotarajiwa na mashabiki wengi wa soka nchini, Simba ilicheza vizuri tofauti na ilivyocheza mechi yake ya ugenini Februari 2.Baada ya kukosa mabao kadhaa katika kipindi cha kwanza na dakika za mwanzo za kipindi cha pili, mchezaji mkongwe Meddie Kagere  Babu  aliwainua mashabiki wa Simba dakika ya 65 alipofunga bao pekee katika mechi hiyo.Kagere alifunga bao hilo kwa kichwa akiunganisha pasi ya nahodha John Bocco ambaye kabla ya kumpasia mfungaji aliunganisha pasi ya beki matata, Zana Coulibaly.Simba ilikosa nafasi za wazi tatu katika kipindi cha pili, Emmanuel Okwi akikosa dakika ya 45 na 46 na John Bocco akikosa dakika ya 49.Kipindi cha kwanza kilikuwa cha kushambuliana kwa zamu, Al Ahly walikosa mabao katika dakika ya 18, 20 na 21. Hata hivyo Simba walionekana kuwa vizuri zaidi kipindi hiki.Aidha, pamoja na ushindi huo, Ahly haikuonesha udhaifu mkubwa kwani ilifanya mashambulizi ya kushitukiza na kama ingekuwa si umakini wa kipa wa Simba, Aishi Manula, hadithi ingekuwa nyingine kutokana na mabeki wake kuchanganyana mara kwa mara.Matokeo hayo yanaifanya Simba kushika nafasi ya pili kwenye msimamo wa kundi D ikiwa na pointi sita nyuma ya Ahly yenye pointi saba, na hivyo kujiweka kwenye mazingira mazuri ya kuingia robo fainali kama itacheza vizuri mechi zake mbili zilizobakia dhidi ya AS Vita na Soura.Vita inashika nafasi ya tatu ikiwa na pointi nne, ina uwezo wa kusogea ama kubaki hapohapo kwenye msimamo kutegemea na matokeo ya mechi yake dhidi ya Soura iliyo nafasi ya nne na pointi zake mbili iliyotarajiwa kuchezwa jana usiku.Simba: Aishi Manula, Zana Coulibaly, Asante Kwasi/ Mohammed Hussein  Zimbwe Jnr , Juuko Murshid, Pascal Wawa, James Kotei/ Mzamiru Yassin, Clatous Chama, Jonas Mkude, John Bocco/ Hassan Dilunga, Meddie Kagere, Emmanuel Okwi.