 RIPOTI ya uchunguzi wa awali inayomhusu muuguzi anayetuhumiwa kwa uzembe Matinde Mahonyi anayedaiwa kusababisha kifo cha mama na mtoto mkoani Tabora, wilayani Igunga, imethibitisha rasmi kuwa muuguzi huyo alikuwa mzembe.Muuguzi huyo, Mahonyo anadaiwa kusababisha kifo cha Milo Peter (29) na mtoto wake mkazi wa Masanga mjini Igunga Desemba 29, mwaka huu alipokuwa akijifungua katika Hospitali ya wilaya ya Igunga.Ripoti hiyo ilipokelewa rasmi na Mkuu wa Wilaya ya Igunga, John Mwaipopo ambaye ndiye aliyeagiza uchunguzi wa tukio hilo baada ya kulalamikiwa na ndugu pamoja na baadhi ya wananchi kuhusu muuguzi huyo aliyekuwa zamu.Amesema kamati ya nidhamu ya hospitali ilikutana na pande zote mbili pamoja na ndugu wa marehemu ambapo baada ya kusikiliza maelezo ya pande zote mbili, kamati hiyo ilibaini kuwa tuhuma anayelalamikiwa muuguzi Matinde Muhonyi juu ya uzembe ni za kweli.Hata hivyo, aliongeza kuwa suala hilo wamelipeleka Baraza la Wauguzi mkoani Tabora kwa hatua zaidi ambapo nao wakishamaliza uchunguzi watalipeleka wizarani kwa hatua nyingine.Aliwataka watumishi wote wilaya ya Igunga kuwa na majibu mazuri kwa wananchi wanapohitaji huduma na kuacha lugha za kejeli.Hata hivyo, Mwaipopo alisema ametoa mapendekezo katika uongozi wa hospitali ya Igunga wakati uchunguzi ukiendelea muuguzi huyo Muhonyi awe katika uangalizi wa miezi 12 na endapo atabainika tena na kosa lolote achukuliwe hatua kali za kisheria.Shemeji wa marehemu, Godfrey Joseph alisema wao wameiachia serikali ifanye kazi yake kwa kuwa hatua alizochukua mkuu wa wilaya zimewapa matumaini ya kuendelea kuiamini serikali.Kwa upande wao, baadhi yaa kinamama wanaokwenda kujifungua katika hospitali ya wilaya ya Igunga ambao hawakutaka majina yao kuandikwa gazetini wameiomba serikali kuwaondoa baadhi ya watumishi ambao wamekaa kwa muda mrefu ambao baadhi yao wamekuwa na tabia ya kuwalinda watumishi wenzao wanaofanya matendo mabaya kwa wagonjwa.Desemba 28, mwaka jana, Milo alifikishwa katika hospitali ya wilaya ya Igunga majira ya saa mbili usiku kwa ajili ya kujifungua lakini kabla ya kujifungua alifariki dunia yeye na kichanga cha kilo 3.8 cha jinsia ya kiume.Sababu za kifo hicho ilidaiwa kuwa zilitokana na muuguzi aliyekuwa zamu Muhonyi kufanya uzembe wa kuchelewa kumpatia huduma licha ya marehemu kuomba msaada kwa muda mrefu.