 Meneja Uhusiano wa Mikopo wa Kanda ya Kaskazini na Kati wa benki hiyo, Raymond Tonny alisema hayo jana alipotoa mada katika semina iliyowajumuisha wateja zaidi ya 250 kutoka Wilaya ya Babati waliounganishwa katika klabu ya biashara ya benki hiyo yenye lengo la kutoa elimu kuhusu huduma za kibenki, maboresho na kutoa mrejesho wa huduma hizo za kibenki.Tonny alisema mfanyabiashara yeyote asipotunza kumbukumbu sahihi za hesabu za biashara yake kwa huduma alizofanya za manunuzi, uuzaji na utunzaji wa mali iliyoko stoo, atajikuta makadirio yake ya kodi yatakuwa hayalingani na gharama za uendeshaji wa biashara hiyo.Alisema NMB wamekuwa wakipata changamoto hiyo kwa wateja ambao wamekuwa wana mikopo ya benki na kuhitajika kurejesha kwa wakati, ikiwa ni pamoja na riba, na baadhi yao kushindwa kulipa mikopo hiyo kwa kuwa wamelazimika kulipa tozo mbalimbali za kodi za mapato ambapo kodi hizo zipo kwa mujibu wa sheria na taratibu za nchi ambazo ni muhimu zikalipwa kwa maendeleo ya taifa.Tonny alitaja changamoto nyingine inayowakabili wafanyabiashara hao kuwa ni kuandaa mrithi wa biashara hizo pindi wanapougua, wanaposafiri ama kufariki hukosa mtu mwingine anayejua taarifa sahihi za biashara zao na kwamba wanapotakiwa kurejesha mikopo iliyokopwa benki wanakuwa na visingizio vingi.Kwa upande wake, Meneja wa NMB tawi la Babati, Hosea Lyatuu alifafanua kuwa benki hiyo imeboresha huduma zake, ikiwamo kufungua akaunti na huduma mbalimbali kwa lengo la kupunguza matumizi makubwa ya fedha taslimu za kubeba mkononi na badala yake kutumia huduma za kibenki katika kulipa mishahara, kuagiza bidhaa mbalimbali ukiwa unaendelea na kazi za ofisini pasipo kwenda benki.