 Wachinjaji na wauzaji wanakwepa kushusha mifugo yao katika mnada wa Pugu kwa kutokuwa na vibali vya maeneo watokako na kusababisha ukosefu wa mapato kwa Serikali.Katibu Mkuu wa Wizara ya Kilimo, Mifugo na Uvuvi, Dk Maria Mashingo aliyasema hayo baada ya kufanya ziara ya kushtukiza katika eneo la Vingunguti na kuzungumza na wafanyabiashara na wachinjaji wa mbuzi na kuwaambia eneo hilo linatakiwa kufutwa kwa kuwa siyo rasmi kwa machinjio ya mbuzi.Alisema wanyama wote wanaotoka katika mnada wa awali wanahitajika kupelekwa katika mnada wa Pugu na kuhoji katika eneo la Vingunguti wanafanya nini. Serikali ya awamu ya tano inasisitiza udhibiti wa mianya ya upotevu wa mapato ya Serikali ili kuhakikisha mapato yanapatikana kwa kila eneo ambapo ushuru unatakiwa kulipwa,  alisema Dk Mashingo na kuongeza maeneo mengine wanakouzwa mbuzi kiholela ni pamoja na Jangwani, Tegeta, Mbezi na Kariakoo.Alisema mbuzi wanaouzwa katika eneo la Vingunguti Relini hawalipiwi ushuru, wauzaji hawana vibali stahiki na pia huchinjwa maeneo yasiyo rasmi, hali hiyo ikisababisha serikali kupoteza mapato.Kuhusu sheria ya mifugo, Mkurugenzi wa huduma za afya ya mifugo, Dk Abdi Hyagaimo alisema sheria ya magonjwa ya mifugo namba 17 , inafafanua wazi kuwa wanyama wote wanaotoka katika mnada wa awali waletwe katika mnada wa upili ambao ni Pugu.Wakizungumza kwa nyakati tofauti katika eneo hilo, wafanyabiashara walijitetea kuwa soko hilo lilianza kutumika kwa muda mrefu, hivyo ni vizuri wakaachiwa waendelee na biashara ya mbuzi na machinjio kwa kuwa wamelizoea na ndiyo tegemeo kwa maisha yao .Mfanyabaishara Yasini Shabani alisema kuwa tangu enzi za wazee wao walikuwa wanafanya biashara hiyo katika eneo hilo na kuomba eneo hilo liboreshwe na kuwa rasmi kwa biashara ya mbuzi na machinjio.