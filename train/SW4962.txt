 IKIWA ni wiki moja tangu Waziri wa Nchi, Ofi si ya Rais, Tawala za Mikoa na Serikali za Mitaa (Tamisemi), Selemani Jafo aagize ujenzi wa hospitali ya Wilaya Chamwino uliokuwa ukisuasua uongezwe kasi, sasa ujenzi huo unaendelea kama ilivyoagizwa.Jana Jafo alitembelea eneo la ujenzi wa hospital ya Wilaya ya Chamwino inayojengwa katika Kata ya Mlowo na kushuhudia ujenzi ukiwa unaendelea kwa kasi na majengo zaidi ya matatu yakiwa yameshaanza kupanda na mengine yakiwa yanakamilishwa kwenye hatua ya jamvi. Pia, walionekana mafundi wa kutosha wakiwa wanaendelea na shughuli za ujenzi katika eneo la Mlowo huku menejiment ya Chamwino ikitoa muongozo wa nini cha kufanya sambamba na Kamati ya Ulinzi na Usalama ikiwa inahakiki kuwa kila hatua inaenda kama ilivyopangwa.Kutokana na kasi ya ujenzi wa hospitali hiyo uliokuwa unaendelea katika eneo la mradi, imani ya Waziri Jafo kuhusu kukamilika kwa mradi huo ilirejea. Akizungumza Jafo alisema amefurahi kuona ujenzi wa hospitali hiyo umefikia katika hatua nzuri. Aliwataka watendaji wa Chamwino kuendelea na kasi hiyo ili jengo la hospitali likamilike mapema likiwa katika ubora wa hali ya juu. Leo naweza kuwapongeza, mmefanya kazi kubwa ndani ya wiki moja niliyowapa sasa nataka ikifika Mei 12, mwaka huu, majengo ya hospitali hii yawe yamefikia hatua siyo chini ya renta kwa majengo yote saba tayari kwa kuezeka na kuanzia Mei 25, mwaka huu, majengo yote yawe yamepauliwa kwa upande wa hospitali,  alisema. Mwaka jana, Halmashauri ya Wilaya ya Chamwino ilipewa mgawo wa Sh bilioni 1.5 kwa ajili ya ujenzi wa hospitali ya wilaya na mpaka sasa ujenzi huo unaendelea vizuri.Aidha, Jafo aliuagiza uongozi wa Halmashauri hiyo ya Wilaya ya Chamwino kuanza kupanga wilaya hiyo kwa mujibu wa sheria za mipango miji ili iweze kuendana na hadhi ya Makao Makuu ya nchi.  Chamwino iko karibu sana na Jiji la Dodoma na Jiji hivi sasa wanaenda kwa kasi sana katika upangaji wa maeneo, kwa vile wilaya hii ndipo Ikulu imejengwa mnatakiwa mjiongeze muanze kupima maeneo na kuuza ili muongeze na mapato ya Halmashauri yenu,  alisema Jafo.