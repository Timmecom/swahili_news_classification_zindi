 Wakati Watanzania wanajiandaa kwa mabadiliko ya matumizi ya mifuko mbadala ya plastiki, wadau wakiwemo wazalishaji wa malighafi zinazotumika katika utengenezaji wa mifuko mbadala, wameipongeza serikali kwa hatua ilizochukua.Pia, wameelezea mipango yao itakayosaidia kutekeleza mpango wa mabadiliko hayo.Kauli za wadau hao zimekuja wiki chache, baada ya serikali kutoa uamuzi wake wa kupiga marufuku ya mifuko ya plastiki, ikiwa ni mikakati endelevu ya kukabiliana na kasi ya uharibifu wa mazingira na kuvilinda viumbe hai vya majini.Tafiti za kimataifa zinataja kuwa itakapofika mwaka 2050, kutakuwa na mifuko mingi ya plastiki baharini kuliko samaki.Wamesema hatua ya serikali ya kudhibiti matumizi ya mifuko hiyo, imekuja wakati muafaka kwa kuwa pamoja na mambo mengine itasaidia kuokoa mazingira nchini, ikizingatiwa kuwa baadhi ya nchi za Afrika ya Mashariki zikiwemo Kenya, Rwanda na Uganda, tayari zilikwishakomesha matumizi ya mifuko hiyo.Mbali na mataifa hayo, Zanzibar pia ilishaachana na matumizi ya mifuko hiyo na hivyo kufanya mkakati huo uliochukuliwa na Tanzania Bara hivi sasa kuwa kama hatua yake muhimu ya kulitekeleza kwa vitendo agizo hilo.Wakizungumza na gazeti hili, baadhi ya wazalishaji wa malighafi hususani karatasi zinazotumika katika kutengenezea mifuko hiyo na bidhaa nyingine, akiwemo Kaimu Meneja Mkuu wa kiwanda cha Mufindi Paper Mills (MPM), Gregory Chogo walisema hakuna hofu yoyote ya uhaba wa mifuko mbadala wakati huu ambao Taifa limeamua kupiga hatua nyingine.Alisema kinachotakiwa kufanyika hivi sasa ni kwa watengenezaji wa mifuko hiyo na wapya waliopo katika mikakati ya uzalishaji wa mifuko hiyo, kuzingatia hatua mbalimbali zitakazofanikisha azma yao, ikiwa ni pamoja kupata malighafi sahihi za uzalishaji wa mifuko hiyo zitakazoendana na viwango.Alisema wakati huu ambapo mifuko mbadala inakwenda kuanza kutumika, kuna kila dalili za soko kujaa mifuko tofauti ikiwemo iliyozalishwa kwa kutumia karatasi zisizo na ubora na hivyo kutia dosari mkakati huo wa serikali. Kuna kila dalili soko la mifuko hiyo kuja kuvamia na mifuko iliyotokana na malighafi kutoka katika madampo na hata mifuko iliyotokana na ubebaji wa saruji, kitu ambacho ni hatari kiafya, kikubwa tunapoenda kutekeleza hatua hii muhimu ni jukumu la kila mtanzania kuzingatia usalama na matumizi ya karatasi sahihi,  alisema Chogo.Alisema hakuna sababu ya wazalishaji wa mifuko hiyo kutumia karatasi zisizo na viwango, kwa kuwa kuna uzalishaji wa kutosha wa karatasi hizo huku akibainisha changamoto iliyokuwepo hapa nchini kuwa ni ukosefu wa soko wa karatasi hizo hatua inayowafanya kuzipeleka nje ya nchi.Alisema soko la karatasi hizo kwa hapa nchini ni asilimia 25 pekee huku kiasi cha asilimia 75 kilisafirishwa katika nchi za Rwanda, Burundi, Uganda, Kenya na Zanzibar huku akibainisha kuwa uwezo wa kiwanda hicho kuzalisha karatasi hizo ni tani 4,500 kwa mwezi na kudai kuwa kiwango hicho kinaweza kuongezeka kulingana na mahitaji yaliyopo ya soko la karatasi hizo. Hatupendi kusafirisha karatasi hizi kwenda nje ya nchi, isipokuwa tunafanya hivyo kutokana na kutokuwepo kwa soko la uhakika la hapa nchini, tunaamini kupigwa marufuku kwa mifuko hiyo kutaongeza soko la karatasi zetu,  aliongeza Chogo.Akizungumzia suala hilo wakati wa mkutano wa wadau mbalimbali kujadili fursa za mifuko mbadala, Waziri wa Nchi, Ofisi ya Makamu wa Rais, Mazingira, January Makamba alisema kwa sasa Taifa linajielekeza katika uzalishaji wa mifuko mbadala, ikiwa ni utekelezaji wa agizo lililowahi kutolewa huko nyuma.Alisema awali matumizi ya mifuko hiyo ya plastiki lilikuwa lifanyike mwaka 2016, kabla ya wamiliki wa viwanda kuomba kusogezwa kwa muda wa agizo hilo hadi Desemba 31, mwaka 2017, jambo utekelezaji wake haukufanyika hadi wakati huu ambao Serikali imeamua kuzuia rasmi mifuko hiyo ifikapo Mei 31, ikiwa ni miezi 18 tangu ombi hilo lilipotolewa.Alisema mifuko iliyopigwa marufuku kupitia agizo hilo la Serikali ni ile inayotumika kwa ajili ya kubebea bidhaa na siyo ile inayohusisha vifungashio zikiwemo korosho, maziwa na bidhaa nyingine za kilimo na viwandani.Amesema kwa sasa ambapo Serikali inajiandaa kutekeleza agizo hilo, wanasheria wake wapo katika maandalizi ya sheria na kanuni mbalimbali kwa ajili ya kusimamia suala hilo ambalo utekelezaji wake unatarajiwa kuanza rasmi ifikapo Juni Mosi. Kimsingi adhabu hizo wazalishaji wote, wasambazaji na wauzaji wa mifuko hiyo ikihusisha faini, vifungo vya jela au vyote kwa pamoja kulingana na kile kitakachokuwa kimetajwa katika kanuni hizo,  ameongeza Makamba.Alisema katika utekelezaji wa sheria ya kudhibiti mifuko hiyo, Serikali itashirikiana na vyombo vyote ikiwemo TBS, TFDA, Jeshi la Polisi, Mamlaka ya Bandari, viwanja vya ndege kupambana na uingizaji na usafishaji wa mifuko hiyo.Akinukuliwa na gazeti moja la kila siku nchini, Meneja wa kiwanda cha Dar es Salaam Oceanic Development (DOD) kinachofanya biashara ya bidhaa za plastiki Abdallah Issa, mbali na kudai kuupokea mpango hulo alisema agizo hilo kwao maana yake ni kujiandaa kupata hasara. Hivi ninavyozungumza tuna mwezi mmoja kama na nusu hivi wa kumaliza malighafi tuliyonayo na bidhaa zetu, inawezekana vipi katika kipindi hiki kifupi,  anasema Abdallah.Anasema kwamba anatambua kilio cha bidhaa za plastiki na kukiri majirani Kenya, Rwanda na Zanzibar wameshachukua hatua, lakini alisema suala la maandalizi na watu kupewa muda wa kutosha lilipaswa kufanyika.Anaongeza kuwa huko nyuma yaliwahi kufanyika mazungumzo kuhusu mifuko ya plastiki yaliyohusisha wadau mbalimbali, lakini suluhisho halikufikiwa na kwamba linapokuwa wakati huu ina maana wazalishaji wa mifuko hiyo wajaindae kuja na njia mbadala