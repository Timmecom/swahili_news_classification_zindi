 MKURUGENZI Mtendaji wa Benki ya Mendeleo ya Kilimo Tanzania (TADB), Japhet Justine ametoa mwito kwa vyama vya ushirika katika zao la korosho, kuwekeza kwenye viwanda vya kubangua korosho ili kuongeza thamani na kupata bei nzuri sokoni.Ametoa mwito huo alipofanya ziara ya Operesheni ya Korosho wilayani Tunduru mkoani Ruvuma, kujionea hali ya zao la korosho lilivyo na kufanya ukaguzi wa awali kwa ajili ya malipo ya zao hilo, pia kutazama uwezo wa viwanda vya kubangua korosho kama inajitosheleza. TADB ipo tayari kutoa mkopo kwa vikundi ushirika kuanzisha viwanda vya kubangua korosho nchini ili kuongeza thamani zao hilo ili liwe na soko zuri duniani, lengo kubwa ni kumhakikishia mkulima soko la korosho yake,  alisema Justine.Aliongeza kuwa jambo kubwa ni utayari wa wana ushirika katika kuandaa mpango wa biashara, utakaoongeza thamani ya zao hilo kwa kujenga maghala, viwanda vya kubangua korosho ili faida iliyokuwa ikipotea kwa kuuza korosho ghafi iweze kubaki kwa mkulima. Uwezo wa kuanzisha viwanda hivi upo kwa Shirika la Kuhudumia Maendeleo Viwanda Vidogo (SIDO) lina teknolojia na wataalamu wanaoweza kusimamia ujenzi wa kiwanda cha kubangua na kuweka kwenye vifungasho,  alieleza Justine.Alisema kinachotakiwa ni vyama vya ushirika kuunda kampuni ambayo wao watakuwa wanahisa na TADB itatoa mkopo wa kuweza ujenzi wa viwanda hivi, lengo likiwa kumuondolea mkulima changamoto ya kukosa soko ya korosho ghafi. Serikali ya awamu ya tano chini ya Rais John Magufuli inalenga kumsaidia zaidi mtu wa hali ya chini akiwemo mkulima na kama benki imejipanga kutekeleza azma hiyo serikali ya kuwaondolea changamoto wakulima katika maeneo mbalimbali hapa nchini.Alisema nchi ina uwezo wa kuzalisha korosho kuanzia tani 200,000 na kuendelea hivyo, kama juhudi za kuziongezea thamani zitafanya soko kuimarika na kuongeza hamasa kwa wakulima kulima zaidi korosho nchi. Justine alisema vyama vya ushirika na wawekezaji nchini waiangalie hiyo fursa ya kuanzisha kiwanda cha kubangua korosho, kitakachosaidia kuongea thamani zao hilo ambalo lina soko zuri duniani. TADB itaendelea kutoa ushirikiano kwa wakulima kwa kutoa mikopo ya pembejeo na dhana za kilimo ili kuweza kukuza uzalishaji wa korosho hapa nchini,  alisema. Alisema kuwa benki yake ipo katika kuchagiza maendeleo ya sekta ya kilimo hapa nchini.Alisema utekelezaji wa Mpango wa Awamu ya Pili wa Maendeleo ya Kilimo (ASDP- II), unategemea ushiriki wa wadau wote kutoka sekta za binafsi na umma, hivyo TADB ni miongoni mwa wadau katika kufanikisha utekelezaji wake. Mapema Juni mwaka huu, Rais Magufuli alizindua ASPD-11 lengo likiwa ni kuongeza uzalishaji zaidi utakaofanikisha ujenzi wa uchumi wa kati na viwanda ifikapo mwaka 2025.