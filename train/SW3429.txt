 RAIS wa Uganda, Yoweri Museveni amepiga marufuku kusajiliwa kwa kampuni mpya za michezo ya kubahatisha nchini humo, huku zile zilizopo hazitapewa tena leseni mpya pale leseni zao za sasa zitakapomalizika muda wake.Waziri wa Nchi anayeshughulikia fedha na mipango, David Bahati, amebainisha hayo Jumapili wakati Rais alipotoa maelekezo kuwa kampuni hizo za kubahatisha zimebadili akili za vijana na kusababisha kutofanya kazi tena na kubaki wakifikiria kamali tu. Tulipata maelekezo kutoka kwa Rais Museveni kusimamisha mara moja kutoa leseni kwa kampuni za kubeti. Rais sasa ameelekeza bodi ambayo ilikuwa ikisimamia kampuni hizo  Kuanzia sasa na kuendelea, hakuna kampuni mpya itakayopatiwa leseni, Pia kampuni zile ambazo zina leseni tayari tumeagizwa kutozipatia tena leseni pale muda wao utakapomalizika,  alisema Bahati juzi Jumapili wakati wa misa huko Rugarama Hill, mjini Kabale. Alikuwa akimwakilisha Rais Museveni katika ufungaji wa siku nne za mkutano ambako Rais alitakiwa kuwa mgeni rasmi. Mkutano huo uliandaliwa na Jimbo la Kigezi.Bahati alisema viongozi wa kanisa ambao walikuwa wakipinga michezo hiyo ya kubahatisha sasa wanaweza kumshukuru Mungu baada ya maombi yao kujibiwa.Msemaji wa Waziri wa Fedha, Jim Mugunga, amesema hakuwa na taarifa kuhusu maelekezo hayo, lakini aliongeza kuwa, tangu alipowasiliana na waziri, hakuwa na wasiwasi tena na tamko hilo.  Sijui, lakini tangu waziri alipotamka, akimnukuu yeye (rais), ni habari nzuri,  alisema Mugunga.