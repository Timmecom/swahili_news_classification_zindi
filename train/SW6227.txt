 MKUU wa Wilaya ya Kibaha mkoa wa Pwani, Assumpter Mshama ameagiza kukamatwa kwa watendaji watano wa mitaa Halmashauri ya Mji wa Kibaha kwa tuhuma za kula fedha walizouza vitambulisho kwa wafanyabiashara wadogo. Aliyasema hayo mjini Kibaha alipokutana na watendaji hao kujadili changamoto ya uuzaji vitambulisho hivyo ambapo hadi sasa idadi ya vitambulisho vilivyobaki ni zaidi ya 2,000. Mshama alisema watendaji hao walipewa siku tatu wawe wamerejesha fedha za vitambulisho walivyokwishauza baada ya kukabidhiwa rasmi. Nimewaita ili tuje tuzungumze ili tuone changamoto ni kwa nini vitambulisho hivyo havijauzika lakini cha kushangaza watendaji hao licha ya kuitwa hawakutokea hivyo wakamatwe wapelekwe polisi,  alisema. Aliagiza watendaji hao watano wanaodaiwa fedha za mauzo ya vitambulisho na hawajafika kwenye kikao wakamatwe na dhamana yao ni kutoa fedha ya vitambulisho walivyouza.  Nimeshamwagiza OCD (Mkuu wa Polisi wa Wilaya) watendaji hawa wakamatwe, wakope wafanyeje lakini watupe fedha zetu. Hawana hata aibu kipindi hiki cha Rais John Magufuli unakula fedha zake kweli? Kazi wanaitaka? Wasipokuwa makini wataondoka,  alisema. Aidha alisema kwa wale wanaodaiwa na wamefika katika kikao hicho wanatakiwa kuwasilisha fedha au vitambulisho kama hawajaviuza na baadaye zoezi litaenda mtaa kwa mtaa kuhakiki kuona wana vitambulisho hivyo na kama hawana wafunge biashara zao. Mkurugenzi wa Halmashauri ya Mji Kibaha, Jenifa Omolo alisema watendaji alizungumza nao kuhusu fedha hizo lakini hawakuwajibika. Omolo alisema watendaji hao wameshindwa kufika kikaoni na alipokuwa akiwapigia simu hawapokei hivyo wanastahili kuchukuliwa hatua kali endapo watashindwa kutoa fedha hizo. Mmoja wa watendaji wanaodaiwa ambaye alihudhuria kikao hicho Daud Mhina alikiri fedha anazodaiwa atazirudisha na akaandika barua ya siku ya mwisho ya kuzirejesha. Mhina alisema hakula fedha hizo bali aliamua kukopesha vitambulisho hivyo ili iwe rahisi kuviuza lakini hadi Ijumaa ataziwasilisha.