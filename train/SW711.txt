 BAADA ya kutawala sare kwenye mechi za awali wiki mbili zilizopita, klabu za soka ukanda wa Afrika Mashariki zinajipanga kwa mechi za marudiano katika michuano ya Ligi ya Mabingwa na Kombe la Shirikisho Afrika mwishoni mwa wiki hii.Afrika Mashariki inawakilishwa na timu 14 kwenye michuano hii, lakini timu zinazotazamwa zaidi ni Simba, Yanga (Tanzania), Gor Mahia, KCCA (Kenya) na Rayon Sport (Rwanda) zinazoshiriki Ligi ya Mabingwa na kubeba matumaini ya nchi zao.Timu hizo zilipata matokeo yasiyoridhisha kwenye mechi zao za awali, ambapo Simba walitoka suluhu dhidi UD Songo ya Msumbiji, Yanga 1-1 na Township Rollers ya Botswana, Gor Mahia iliyotoka suluhu na Aigle Noir ya Burundi, KCCA ikifungwa mabao 3-2 na African Stars ya Namibia na Rayon Sport iliyotoka sare ya bao 1-1 na Al Hilal ya Sudan.Kwenye mechi zinazokuja timu hizo zinahitaji matokeo ya ushindi ili kusonga mbele bila kujali kama zitacheza nyumbani ama ugenini. Simba itakuwa nyumbani kwenye Uwanja wa Taifa Dar es Salaam ikihitaji ushindi kusonga mbele kama ilivyo kwa Gor Mahia dhidi ya jirani zao Aiger Noir watakaokuwa kwenye Uwanja wa Moi Kasarani Nairobi.KCCA pia itakuwa nyumbani mwishoni mwa wiki hii ikijipanga kupindua matokeo ya kufungwa mabao 3-2 ugenini dhidi ya wapinzani wao Stars ambayo inahitaji ushindi walau wa bao 1-0 kusonga mbele. Yanga na Rayon Sports zitakuwa na kibarua kigumu ugenini kuhakikisha zinapata ushindi wa bao 1-0 kila mmoja kama zinataka kusonga mbele, hiyo ni baada ya kulazimishwa sare ya bao 1-1 nyumbani.Ukiachilia mbali mtifuano huo, patashika nyingine itakuwa kwenye timu zinazoshiriki kombe la Shirikisho, Azam FC itakayokuwa Azam Complex kucheza na Fasili Ketema ya Ethiopia ikiangalia namna ya kushinda baada ya kufungwa bao 1-0 ugenini Addis Ababa, huku KMC ikitarajiwa kukipiga na As Kigali ya Rwanda.Katika mechi hiyo, KMC inahitaji ushindi wa bao angalau moja kujihakikishia kusonga mbele kwa kuwa kwenye mchezo wa awali walitoka suluhu kwenye Uwanja wa Nyamirambo mjini Kigali.Mchezo mwingine, Bandari FC ya Kenya itakuwa ugenini Sudan kucheza na wapinzani wao El Ahly Shandy ya Sudan ambao kwenye mechi ya awali walitoka suluhu. Proline FC ya Uganda itakuwa ugenini kuhakikisha inalinda ushindi wa 3-0 walioupata kwenye mechi ya awali dhidi Master Security Malawi.Mchezo mwingine, Rukizo FC ya Burundi itakuwa ugenini Zimbabwe kutafuta ushindi baada ya kufanya vibaya kwenye mechi ya awali kwa kupoteza kwa mabao 5 -0 dhidi ya Triangle United ya Zimbabwe.