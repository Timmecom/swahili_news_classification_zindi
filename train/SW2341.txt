 RAIS wa Kenya, Uhuru Kenyatta amewaongoza Wakenya kumuomboleza mwanasoka gwiji wa nchi hiyo, Joe Kadenge, 84, aliyefariki dunia juzi kwenye hospitali ya Nairobi. Uhuru amemuelezea Kadenge kama mtu aliyetumia kipaji chake cha soka kwa watu wa Kenya. Kadenge aliwakilisha soka yetu safi alikuwa alama ya mchezo huo kwenye nchi yetu, ni huzuni mkono wa kifo umemfikia mtu aliyejitolea kila kitu kwa nchi yake,  alisema Rais Uhuru. Aliongeza:  Joe alikuwa rafiki yangu, alituambia maneno mazuri mimi na mke wangu Margaret tulipomtembelea.   Alikuwa na mapenzi ya kweli kwa nchi yake na alikuwa na ndoto kubwa kwa soka ya Kenya, tutamkumbuka sana,  alisema.Rais mkuu wa zamani Raila Odinga pia amemuomboleza Kadenge na kumuelezea kuwa alikuwa mwanasoka mahiri ambaye hajawahi kumuona. Alisema:  Leo (juzi) tumempoteza mmoja wa wachezaji wenye kipaji kwenye soka, sijawahi kuona akiwa kwenye jezi yetu ya taifa.   Joe Kadenge alikuwa balozi wa kweli kwenye nchi yetu na soka ya Kenya, apumzike kwa amani, kipaji chake kihamasishe vijana wengine kwenye mchezo huo. Rais wa Shirikisho la Soka la Kenya (FKF), Nick Mwendwa alisema amesikitishwa na kifo cha Kadenge, aliyemuelezea kuwa alikuwa mtu aliyejitolea maisha yake kwenye michezo.  Mchango wake na kwa namna alivyojitolea kwenye mechezo hatutamsahau.  Binafsi na kwa soka ya Kenya, natoa pole lwa familia na marafiki wa Kadenge.  Katika hatua nyingine, Baraza la vyama vya soka Afrika Mashariki na Kati (Cecafa) limetoa pole kwa kifo cha Kadenge.Taarifa ya Katibu Mkuu wa Cecafa, Nicholas Musonye kwa vyombo vya habari jana ilisema wanamchukulia Kadenge kama mmoja wa wachezaji bora kwenye ukanda wao. Taarifa ya Musonye ilisema kutokana na msima huo, mechi zote za michuano ya Kagame inayoendelea mjini Kigali, Rwanda kutakuwa na dakika moja ya kumuombea gwiji huyo kwa siku mbili, jana na leo.