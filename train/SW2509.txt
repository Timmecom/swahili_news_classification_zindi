 KAMATI ya maandalizi ya fainali za Afrika kwa vijana chini ya umri wa miaka 17 zilizomalizika hivi karibuni imeelezea kusikitishwa na kifo cha aliyekuwa mlezi wa timu ya vijana, Serengeti Boys, Reginald Mengi aliyefi kwa na mauti usiku wa kuamkia jana, Dubai.Akizungumza na waandishi wa habari Dar es Salaam jana katika kikao maalumu cha kushukuru waliofanikisha michuano hiyo, Mtendaji wa kamati hiyo Leslie Liunda alisema Mengi atakumbukwa kwa mchango wake kwenye jamii mbalimbali ikiwemo michezo.  Mengi alikuwa mlezi mzuri wa Serengeti na amefanya mambo mengi kwenye jamii, na yanayojulikana dunia nzima,  alisema.Mengi atakumbukwa namna alivyotoa motisha kwa timu hiyo ya vijana ambapo kabla ya kuanza kwa fainali za Afrika aliwaahidi wachezaji angewapa kila mmoja Sh milioni 20 kama wangefanya vizuri na kufuzu kombe la dunia.Aidha, kamati hiyo, imetoa shukrani kwa mdau Mtendaji wa Motisun Group, Subash Patel kutokana na mchango mkubwa aliotoa. Liunda, alisema Patel alitoa vyumba 66, kula na kulala bure katika hoteli ya Whitesands na Sea Clif kwa ajili ya viongozi mbalimbali wa Soka Afrika tangu kuanza kwa michuano hiyo Aprili 14 hadi mwishoni mwa mwezi uliopita Aidha, alitoa maji katoni 7,000 na 4,000 za juisi tangu kufika kwa wachezaji wote hadi kuondoka mwishoni mwa mwezi huu. Liunda aliwaambia waandishi wa habari jana, wameona wamshukuru mdau huyo kwa msaada huo, kwani ni miongoni mwa wadau waliofanikisha kumaliza mashindano hayo salama.