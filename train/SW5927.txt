 HII ni raundi ya pili ya Ligi Kuu soka Tanzania Bara ikiwakutanisha watani wa jadi Yanga dhidi ya Simba katika mchezo utakaochezwa kwenye dimba la Taifa.Mchezo huo hakika ni wa kusisimua na unaovuta hisia za maelfu ya mashabiki wa klabu hizo kongwe na pendwa hapa nchini. Baada ya raundi ya kwanza timu hizo kushindwa kuonyeshana ubabe kwa kutoka suluhu, bado kila mmoja alikuwa akitamani kukutana tena ili kupata matokeo tofauti na hayo ikiwemo mmoja kushinda na kujenga heshima.Furaha ya watani hao wa jadi ni mmoja afungwe kujenga heshima bila kujali kuwa atashinda taji ama la. Kutokana na utamaduni uliojengeka, iwapo mmoja atafanikiwa kumfunga mwenzake hutengeneza rekodi, hujenga heshima na hata kumfanya mwenzake akose raha msimu mzima uliobaki. Kukosa huko raha ni kwa sababu ya maneno ya tambo na kejeli kutoka kwa mmojawapo.Ni mechi inayoweza kusababisha kilio kwa wapenzi na mashabiki wenye uchungu. Wakati mwingine kuna wanaozimia na hata kusikia mtu amekufa kwa presha kutokana na bao pengine kwa aliyeshinda au aliyeshindwa. Timu hizo ukiachilia mbali ubora, ni mechi iliyozoeleka kuwa na vimbwanga vya kila aina, utani wa mabango na vikatuni, matusi na kila aina ya tambo za vinyago, ngoma, wakati mwingine mambo yanayohusiana na matendo yasiyoaminika.Mechi hii huwa ni ya ajabu kwa sababu vile unavyodhani huwa ni tofauti. Kwa mfano unaweza kufikiri pengine Yanga ndiye atakayeshinda kutokana na ubora wa kikosi msimu huu lakini matokeo yakawa tofauti akashinda yule ambaye hayuko vizuri. Kwa maana ndani ya dakika 90 matokeo yanaweza kupatikana na sio nje ya uwanja. Tabia iliyopo kwa mashabiki wengi hupenda kwenda na matokeo yao na yanapokuwa tofauti hasira huwapanda na kufanya fujo za kurusha makopo, kupigana na hata kuvunja viti.Mashabiki wanahitaji kujiandaa kisaikolojia kwa kukubali matokeo ya aina yoyote bila kujali nani ni bora au mbovu na kuyachukulia kama changamoto. Matokeo yako matatu kushinda, kufungwa na kupata sare na lolote linaweza kutokea. Maandalizi Yanga kama ilivyokuwa mwanzo wa msimu iliweka kambi Morogoro kwa maandalizi ya mechi hiyo. Ikiamini ni sehemu salama ya kuwaandaa wachezaji wake kisaikolijia na ndivyo ilivyofanya hata kwenye maandalizi ya mechi hii.Wekundu wa Msimbazi Simba hawakutoka nje ya Dar es Salaam na sasa pia, walibaki wakiona hamna sababu ya kuhangaika na safari, watulie kujiandaa na mchezo huo. Maandalizi mazuri kwa kila timu ndiyo yatasaidia kila mmoja kupata matokeo mazuri. Yanga inaingia kwenye mechi hii ikiwa na nguvu kubwa kutokana na kuongoza ligi, haiingii kinyonge, Simba nayo inaingia ikiwa na nguvu baada ya kushinda mechi yake ya Ligi ya Mabingwa dhidi ya Al Ahly katikati ya wiki, hivyo kila mmoja ana imani kubwa ya kuibuka na ushindi leo.Msimamo Msimamo wa Ligi Kuu unaonyesha kuwa Yanga inaongoza ligi ikiwa na pointi 58 baada ya kucheza michezo 23, kushinda 18, sare nne na kupoteza mmoja. Simba inashika nafasi ya nne ikiwa imecheza michezo 15 na viporo vingi kutokana na kukabiliwa na michezo ya kimataifa. Katika idadi hiyo, imeshinda 11, sare tatu na kupoteza mmoja ikiwa na pointi 36. Michezo iliyopita Simba kabla ya kucheza mchezo wa kimataifa dhidi ya Al Ahly na kushinda bao 1-0. Ilitoka kushinda mchezo mwingine wa ligi dhidi ya Mwadui kwa mabao 3-0.Yanga mchezo wa mwisho imeshinda dhidi ya JKT Tanzania bao 1-0 uliopigwa uwanja wa Mkwakwani Tanga. Ushindi wa mechi zao za mwisho unaonyesha namna gani zimejipanga kukutana kila mmoja akiwa katika ubora wake. Yanga inajivunia ujio wa wachezaji wote waliokuwa majeruhi na wengine waliokuwa wamefungiwa kama Mohamed Issa  Banka .Kadhalika Simba, beki wao Erasto Nyoni alitajwa kurejea mazoezini wiki hii kujiandaa na mchezo huo baada ya kukaa nje muda mrefu. Ubora wa vikosi Kiufundi Simba ina kikosi bora kuliko Yanga kutokana na usajili mzuri waliofanya tangu mapema kuanza kwa msimu na maboresho katika dirisha dogo la usajili. Wekundu hao wameonyesha ubora katika mchezo wa kimataifa uliopita hivyo, inatarajiwa wataendeleza kasi hiyo.Lakini sio kwamba hawana mapungufu isipokuwa kuna wakati beki yao inajisahau na kupotea hivyo kwa aliyewasoma vizuri anaweza kutumia mapungufu yao kuwaadhibu. Kingine ni kwamba sio kwamba naibeza Yanga, ni wazuri wana Kocha mzuri Mwinyi Zahera anayezifahamu mbinu na hata raundi ya kwanza aliwadhibiti wekundu hao hivyo huenda wakaendeleza maajabu. Ukweli ni kwamba kikosi cha Yanga kina vijana wengi wa Kitanzania na wachache wakongwe. Inawategemea wageni baadhi kama Haritier Makambo na Amis Tambwe.Lakini yeyote anaweza kufunga kutokana na mfumo wao. Baadhi ya wachezaji hasa wa Yanga upande wa ulinzi, wameonyesha udhaifu katika michezo iliyopita wakionekana hawana uwezo katika kukimbia, huchoka haraka na hata kuanguka jambo ambalo ni hatari kwao na mara nyingi hufanya makosa yanayojirudia yanayoweza kuwagharimu. Simba ina kikosi kipana chenye uwezo, ina nyota wengi wakali na hatari kama Emmanuel Okwi, Meddie Kagere, Zana Coulibaly, John Bocco, Paschal Wawa na wengine kibao.Makocha Makocha wote wa Simba Patrick Aussems na Yanga Zahera wanafahamiana, wanajuana mbinu zao kwasababu walishakutana tangu raundi ya kwanza. Atakayeondoka na ushindi ni yule aliyejipanga dhidi ya mpinzani wake huku kila mmoja akiuchukulia umuhimu mchezo huo kama ilivyo mingine.Upinzani mkali Mechi itakuwa yenye upinzani mkali kwani kila mmoja anahitaji pointi tatu, Yanga ikitaka nafasi ya kuendelea kujiimarisha kileleni na Simba kuendelea kuwa katika nafasi hiyo nzuri ya kutetea taji la ubingwa.Ni mechi ya tuzo au lawama Iwe ni mchezaji au timu yenyewe ikitaka kupata heshima ni lazima ihakikishe inapata matokeo mazuri. Kama sio kushinda basi angalau sare huleta matumaini kwa mashabiki wao lakini sio kufungwa. Mchezaji akionyesha kiwango katika mchezo huo atatuzwa na mashabiki kutokana na furaha. Na ni mechi ya kumjenga kiheshima yeye na hata kocha wake. Ni mchezo unaoonyesha umuhimu kuanzia kwa mchezaji, makocha na viongozi wanaweza kupewa heshima au kutupiwa lawama na hata kushinikizwa kujiuzulu iwapo watafungwa.