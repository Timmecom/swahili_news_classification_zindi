 KOCHA wa Yanga, Mwinyi Zahera amesema amewajenga wachezaji wake kisaikolojia kukabiliana na mbinu za fi tina zinazotumiwa na timu nyingi za Kiarabu wakiwa kwao kujinufaisha kupata matokeo chanya.Aidha, Zahera alisema wataingia kwenye mchezo huo wakiwa na malengo mawili makubwa, kwanza kujilinda kuzuia wasifungwe na kuhakikisha wanapata ushindi wa mabao mawili ili kusonga mbele kufutia kupoteza mchezo wao wa mkondo wa kwanza kwa mabao 2-1 kwenye Uwanja wa CCM Kirumba Mwanza.Zahera alisema amechukua hatua hiyo kwa kuwa ana uzoefu wa kutosha na soka la kiafrika, hasa kwa timu nyingi zinazotoka kwenye ukanda wa kaskazini mwa Afrika kwani wamekuwa na utamaduni wa kutumia mbinu chafu za kuwadhoofisha wachezaji kabla ya kuingia kwenye mchezo. Zahera amefichua kauli hiyo ikiwa ni maandalizi ya mwisho kuelekea kwenye mchezo wao wa marudiano dhidi ya Pyramids unaotarajiwa kupigwa kesho jioni kwenye Uwanja wa 30 June, Cairo nchini Misri. Zahera anajua mchezo huo utakuwa mgumu kwao kwa kuwa kikosi cha wapinzani wao kimesheheni wachezaji wakubwa na wanatumia akili katika kucheza hivyo watazidisha umakini kwa kutowaruhusu kupata nafasi ya kupata mwanya wa kuwafunga. Alisema kitu pekee kinachozidi kumpatia matumaini ya kwenda kuchomoza na ushindi ni kwamba kwenye mazoezi yaliyopita waliyofanya wachezaji wake walikuwa wanafundishwa mbinu ya kufunga na kujilinda na walicheza kwa kujiamini na walionesha maelewano mazuri.