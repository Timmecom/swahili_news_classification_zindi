 HOSPITALI ya Benjamin Mkapa (BMH) leo inatarajia kuzindua rasmi maabara ya upasuaji magonjwa ya moyo, ikiwemo matundu na kuziba kwa mishipa, tayari imeanza kutoa huduma hiyo jana.Akizungumza jana na waandishi wa habari kuhusu kuanza kutolewa kwa huduma hiyo, daktari bingwa wa magonjwa ya moyo katika hospitali hiyo, Dk Wilfredius Rutawile alisema wameanza kufanya uchunguzi na kuzibua mishipa ya damu na tayari wagonjwa wawili wamechunguzwa.  Wagonjwa hawa walikuwa wanasumbuliwa na matatizo ya kifua kwa muda mrefu na wamekuwa wakihudhuria kliniki hapa lakini bado maumivu yalikuwa yakiendelea, tukaamua kuanza kufanya uchunguzi wa mishipa yao ambapo tumefanya,  alisema.Dk Rutawile alisema pamoja na kuwa uzinduzi leo, lakini tumeanza kufanyia upasuaji wagonjwa saba na kuendelea na kutoa huduma hiyo.   Tupo na madaktari bingwa kutoka Taasisi ya Jakaya Kikwete (JKCI) kwa sababu mashine ni mpya na imekuwepo muda mrefu bila kufanya kazi, wenzetu hawa ni wazoefu, wamekuja hapa ili kufanikisha kufanyika kwa ufanisi zaidi, alisema. Mkurugenzi Mtendaji wa Hospitali hiyo, Dk Alphonce Chandika alisema maabara hiyo imeanza kufanya kazi na mashine inayotumika kufanya upasuaji huo, imegharimu Sh bilioni tano. Huu mtambo ni wa kisasa na hapa hospitali tayari tuna wataalamu watatu, serikali iendelee kuleta wataalamu zaidi ili kudumia wananchi, kwa hapa nchini hii ni maabara ya tatu, lakini mashine iliyopo hapa ni ya kipekee kwa kuwa una uwezo wa kufanya huduma ya mishipa mingine ya kichwa hata ya miguu.  Kuanza kutoa huduma ya matibabu ya moyo na huduma mbalimbali za figo kutawezesha kupata wagonjwa kutoka nje ya nchi. Tuna mashine ya uvunjaji mawe kwenye figo ambayo ni mashine ya kipekee nchini, tunashukuru sana Rais John Magufuli kwa kuwajali wananchi wake,  alisema.Mkurugenzi Mkuu wa JKCI, Profesa Mohamed Janabi alisema wamefika katika Hospitali ya Benjamin kusaidiana na madaktari kutoa huduma hiyo, ambayo itawafanya wananchi wasisafiri umbali mrefu kufuata huduma hiyo jiji la Dar es Salaam.  Mgonjwa wa kwanza anatokea Maswa na mgonjwa wa pili anatokea Singida, kati yao yupo mgonjwa hakimu, mwanasheria,  alisema.Alisema hatua hiyo itapunguza foleni katika taasisi hiyo, ambayo kwa mwaka jana iliwafanyia upasuaji zaidi ya wagonjwa 1000.  Tutapanga utaratibu wa sisi kuwepo hapa ili wataalamu wa hii hospitali wapate utaalamu kama wetu, ambao tumeanza kutoa huduma hii miaka mitatu iliyopita,  alisema. Alisema kwa miaka mitatu, wamehudumia wagonjwa takribani 200,000 wa magonjwa mbalimbali ya moyo, hivyo ni tatizo kubwa.