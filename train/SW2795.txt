 Hatma ya mgomo huo ilitarajiwa kujulikana jana baada ya wafanyabiashara hao kukutana na uongozi wa Chama cha Wafanyabiashara, Wenye Viwanda na Kilimo (TCCIA) Mkoa wa Iringa.Mkuu wa Mkoa wa Iringa, Dk Christine Ishengoma alitaka wafanyabiashara hao kurejea kwenye biashara, kunusuru hali ya huduma na wakati huo huo kuepuka wao kuathirika kimapato. Wengine wana mikopo, kwa faida yao, ya jamii na kwa maendeleo ya Mkoa wa Iringa, naomba warudi kwenye biashara wakati Serikali ikichukua kilio chao na kukifanyia kazi,  alisema.Taarifa za wafanyabiashara hao ya kufunga maduka yao mpaka Serikali itakapositisha matumizi ya mashine hizo, zilianza kuenea juzi kupitia mitandao ya simu, zikidaiwa kutumwa na kikundi kinachoendesha kampeni hiyo.Jana wamiliki wa maduka makubwa, ya kati na madogo yaliyopo katikati ya mji wa Iringa, waliitikia mwito huo na kufanya wananchi wakose huduma.Maduka ya nguo, vyakula, pombe, baa na hata baadhi ya kunyolea nywele, yalifungwa na kufanya mji wa Iringa kukaukiwa watu.Biashara pekee zilizokuwa zikiendelea kwa jana ni za vyakula katika masoko mbalimbali ya mjini Iringa. Mwenyekiti wa TCCIA Mkoa wa Iringa, Lucas Mwakabungu alisema walipanga kukutana na wafanyabiashara hao jana kuwashauri wasiendelee na mgomo. Tunachukua kero yao na tunawaahidi tutakaa meza ya pamoja na Serikali ili tufikie muafaka; mfanyabiashara anayejua umuhimu wa mzunguko wa fedha yake hatakiwi kupoteza mapato kwa migomo kama hii,  alisema.Mmoja wa wafanyabiashara walioitikia mgomo huo, Boniface Bukuku alisema yeye ni mmoja wa wafanyabiashara wa vitu vya urembo anayetakiwa kununua mashine hizo. Nimekadiriwa kulipa kodi ya Shilingi 574,000 kwa mwaka na nikiweka na mashine hiyo nitalazimika kulipa fedha nyingi zaidi TRA,  alisema.Akitoa mfano, alisema kama mapato yake kwa mwezi ni Sh milioni mbili, atatakiwa kulipa wastani wa Sh 200,000 kila mwezi kama kodi ya ongezeko la thamani (VAT). Kwahiyo kwa mwaka nitatakiwa kulipa Shilingi milioni 2.4 pamoja na makadirio ya kodi ya Shilingi 574,000, jumla natakiwa kulipa kiasi kinachokaribia Shilingi milioni tatu,  alisema.Alisema kiasi hicho cha kodi ni nje ya kodi ya pango, mishahara ya wafanyakazi na huduma nyingine za uendeshaji.