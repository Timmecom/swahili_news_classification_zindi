 MINARA zaidi ya 100 ya kuunganishwa kwa njia za umeme imeshajengwa kati ya 280 itakayounganisha loti tano kutoka mikoa mbalimbali hadi nchini Kenya ili kuhakikisha kunapatikana umeme wa uhakika katika nchi hizo.Akizungumza jana wakati wa ziara ya ukaguzi wa kituo cha kupozea umeme kinachojengwa katika kijiji cha Lemgur kilichopo kata ya Mateves wilayani Arumeru hadi wilayani Monduli, Kaimu Kamishna wa Umeme na Nishati Jadidifu, Innocent Luoga alisema umeme huo wa kilovoti 400 utatokea mkoani Singida kupitia Manyara, Arusha hadi Sinyai upande wa Kenya.Minara hiyo imeshajengwa tayari kwa ajili ya kuhakikisha umeme wa uhakika unapatikana kwani ujenzi wa kituo hicho cha Lemgur utakapokamilika mwakani utawezesha kusafirisha, kuuza na kununua umeme katika nchi za Afrika na kuondokana na adha ya kukatika kwa umeme mara kwa mara.Alisema lengo la ziara hiyo ni kujionea na kujiridhisha na ujenzi unaoendelea wa mradi huo wa Eastern Africa Power Pool na kutoa rai kwa wenye viwanda nchini kuhakikisha wanaongeza uzalishaji na kufungua viwanda vingi zaidi kwani tayari hivi sasa umeme wa uhakika upo . Alisema umeme huo utawezesha nchi za Afrika kujenga njia za umeme ili kuuziana umeme mwingi, uhakika na wa bei nafuu, huku akisisitiza kuwa hivi sasa zimeshaanza kujengwa njia kutoka Singida hadi Kenya na Kenya wanajenga hadi Ethiopia.Naye, Mratibu wa Mradi huo wa Kenya-Tanzania Power Interconnection (KTPIP)/ZTK , Peter Kigadye alisema mradi huo umenza kujengwa Novemba mwaka jana, baada ya kukamilishwa kwa ulipaji fidia kwa wananchi waliopitiwa na mradi huo na utakamilika mwakani. Alisema Benki ya Maendeleo ya Afrika (AfDB) pamoja na Shirika la Maendeleo la Japan (JICA) wametoa mkopo wa dola za Marekani milioni 258 kwa Serikali ya Tanzania kwa ajili ya ujenzi huo.Pia mradi huo unapitia Singida-Babati, Arusha hadi Namanga huku awamu nyingine ikiendelea kujengwa kutoka Mbeya hadi Zambia. Mradi huo umefikia asilimia 51 na upo kati ya loti tano ambazo ni Singida  Babati, Babati- Arusha, Iringa  Dodoma na Dodoma Singida.