 Makamu wa Rais, Dk Mohammed Gharib Bilal amesema hayo mjini Kigoma jana wakati akifungua kongamano la uwekezaji ukanda wa Ziwa Tanganyika linalohusisha mikoa ya Kigoma, Katavi na Rukwa.Dk Bilal alisema kwa sasa uwekezaji mkubwa umekuwa ukifanywa katika sekta za kilimo, madini na umeme na kwamba kuimarishwa kwa uwekezaji katika maeneo hayo kutatoa fursa ya kuongeza ajira na kuimarisha uchumi kwa Watanzania.Katika hilo alisema kwa sasa serikali iko kwenye mkakati wa utekelezaji wa Mpango wa kuboresha na kuimarisha mazingira ya biashara (BEST) ili kupunguza urasimu wa serikali na kuboresha huduma muhimu kwa sekta binafsi na mashauri ya kibiashara.Akizungumzia Eneo Maalum la Uwekezaji Kiuchumi mkoani Kigoma (KISEZ), alisema ni eneo lingine ambalo serikali imeamua kutengeneza mazingira mazuri ya uwekezaji katika viwanda, biashara na huduma nyingine za kiuchumi katika kuunganisha fursa za masoko zilizopo kwenye ukanda wa nchi za maziwa makuu.Makamu huyo wa rais alisema kuwa kuwekeza katika ukanda huo kunamfanya mwekezaji kupata faida ya kiushindani katika shughuli za biashara kwenye eneo lote la ukanda wa nchi za maziwa makuu.Ili kuendana na hali hiyo na kuvutia zaidi uwekezaji katika ukanda wa mikoa ya magharibi ikiwemo Kigoma,Katavi na Rukwa, Dk Bilal alisema serikali ya awamu ya nne imeimarisha miundombinu ya maeneo hayo katika reli, barabara na viwanda vya ndege na kulifanya eneo hilo kuwa rahisi kufikika.Akizungumza katika mkutano huo, Waziri wa Nchi ofisi ya Waziri Mkuu, Uwekezaji na uwezeshaji, Christopher Chiza alisema kuwa katika kuchochea wananchi kushiriki kwenye miradi ya uwekezaji inayoanzishwa mkoani Kigoma kiasi cha Sh milioni milioni 946 imetolewa kwa wajasiriamali 1,407 ili kuanzisha miradi mbalimbali ya kiuchumi.Chiza alisema mikopo hiyo ililenga wananchi wa kipato cha chini ili waweze kuinua uchumi wao, mikopo ambayo iliwekewa masharti nafuu na hivyo kuchochea na kuleta mageuzi ya kiuchumi mkoani humo na kuleta maendeleo endelevu ya uchumi kwa wananchi wa mkoa huo.Awali mkuu wa mkoa Kigoma, Issa Machibya alisema kuwa tangu kuanza kwa mradi wa eneo maalum la kiuchumi mkoani Kigoma jumla ya wawekezaji 15 wameshaanza mchakato wa kuanzisha shughuli mbalimbali za uwekezaji kwenye viwanda vya uchakataji mkoani humo na wawekezaji wengine 20 wameshajitambulisha kwenye uongozi wa mkoa wakiomba kutaka kuwekeza mkoani humo.