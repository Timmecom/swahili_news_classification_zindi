 WAZIRI mpya wa Viwanda na Biashara, Innocent Bashungwa (40) amesema amepokea kwa mikono miwili uteuzi huo na kuwa amejipanga kuitumikia nafasi hiyo kwa umakini na kuleta maendeleo makubwa yanayotakiwa.Bashungwa ambaye alikuwa Naibu Waziri wa Kilimo kabla ya uteuzi wa jana asubuhi uliofanywa na Rais John Magufuli, alisema anaifahamu wizara hiyo, kwa kuwa amewahi kufanya nayo kazi kwa ukaribu hivyo anazijua kero na changamoto, na atashirikiana na wafanyakazi kuiletea mabadiliko wizara husika.Aliwahi kuwa Makamu Mwenyekiti wa Kamati ya Kudumu ya Bunge ya Viwanda na Biashara. Mbunge huyo wa Karagwe mkoani Kagera, aliteuliwa kuwa Naibu Waziri wa Kilimo, Novemba 10, mwaka jana kutokana na mabadiliko madogo katika Baraza la Mawaziri. Kwa mujibu wa wasifu wake katika tovuti ya Bunge, Bashungwa aliyezaliwa Mei 5, 1979, ana Shahada ya Umahiri katika Masuala ya Kimataifa akijikita katika Sera za Kiuchumi na Fedha kutoka Chuo Kikuu cha Columbia, na Shahada ya Kwanza ya Uchumi kutoka Chuo Kikuu cha Mtakatifu John s.Anakuwa Waziri wa Viwanda na Biashara wa tatu katika utawala wa Rais Magufuli akitanguliwa na Charles Mwijage ambaye pia alikuwa akishughulikia Uwekezaji, na Kakunda ambaye pia aliteuliwa kuwa Waziri wa Viwanda na Biashara, Novemba 10, mwaka jana akitokea kuwa Naibu Waziri wa Tamisemi.Akizungumzia hatua ya Rais Magufuli kutengua uteuzi wake, Kakunda ambaye ni Mbunge wa Sikonge mkoani Tabora, alisema anakubali matokeo kwa kuwa alikuwa akijua fika kuwa rais angemwondoa kwenye wizara hiyo kutokana na mazingira yaliyojitokeza juzi kwenye kikao cha Rais na wafanyabiashara hao kutoka wilaya zote nchini.Kakunda alisema mabadiliko ni sehemu ya kuongeza tija na anamini aliyekabidhiwa kijiti ataendeleza yale mazuri kwa kuwa alifanya kazi ya maendeleo ya wizara hiyo kwa kushirikiana na wafanyakazi na waliifanya kama timu ya wafanyakazi wote kwa pamoja.Rais Magufuli alifanya mabadiliko hayo ya mawaziri pamoja na Kamishna Mkuu wa Mamlaka ya Mapato (TRA) jana ikiwa ni siku moja baada ya kikao chake kizito na wafanyabiashara hao. Katika baadhi ya malalamiko ya wafanyabiashara hao walionesha kutoridhishwa na utendaji kazi wa Wizara ya Viwanda na Biashara huku wengine nao wakielekeza malalamiko yao moja kwa moja kwa TRA.Moja kati ya kero zilizolalamikiwa hiyo juzi ni ufungaji hovyo wa viwanda uliofanywa na watendaji wa wizara hiyo, baada ya wafanyabiashara hao kudai watendaji wa wizara wamekuwa wakijisifu kwa kuwafungia viwanda vyao.Lakini pia wafanyabiashara hao walilalamikia utitiri wa vibali kwa ajili ya ufunguaji wa viwanda kuwa umekuwa kero kwa maendeleo ya viwanda. Kwa upande wa TRA, wafanyabiashara hao walisema baadhi ya watumishi wa mamlaka hiyo wanachangia ukwepaji wa kodi kutokana na kuwawekea mazingira magumu yanayoshawishi watoe rushwa.Kutokana na malalamiko hayo na mengine, Rais Magufuli alitengua uteuzi wa Charles Kichere wa Kamishna Mkuu wa TRA na kumteua aliyekuwa Naibu Katibu Mkuu wa Wizara ya Viwanda na Biashara, Edwin Mhede kushika wadhifa huo katika mamlaka hiyo iliyoanzishwa mwaka 1996.Mhede ni mchumi aliyewahi kufanya kazi katika taasisi mbali mbali za serikali, na anakabidhiwa jukumu la kuongoza TRA akiwa ni Kamishna Mkuu wa tano katika utawala wa Rais Magufuli hadi sasa akitanguliwa na Risherd Bade, Eliakim Maswi, Alphayo Kidata.