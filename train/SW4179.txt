 ZAIDI ya Sh milioni 32 zimechangwa na wabunge kwa ajili ya kumsaidia Radhia Solomon, mama aliyejifungua watoto wanne na kutelekezwa na mumewe.Fedha hizo zimetokana na wabunge wanaume 248 kuchangia Sh 100,000 kila mmoja huku wanawake 145 wakichanga Sh 50,000 hivyo kufanya fedha zilizochangwa kufikia Sh 32,050,000. Radhia ambaye ni mkazi wa Kinondoni Dar es Salaam aliingia bungeni jana akiwa na watoto wake wanne akisaidiwa na mama yake mzazi, mama yake mkubwa na ofisa ustawi wa jamii. Akitambulisha wageni baada ya kipindi cha maswali na majibu, Spika wa Bunge Job Ndugai alimtambulisha Radhia na kudai kuwa baada ya kujifungua mume wake alikimbia kuwajibika. Naomba nimtambulishe kwenu Radhia Solomon ambaye alijifungua watoto wanne kwa uzazi mmoja lakini bahati mbaya mume wake alikimbia majukumu, baada ya kupata watoto wanne ilimhitaji kupata usaidizi na kutokana na maisha ya Dar es Salaam ni ngumu kidogo, alisema. Ndugai alisema mama huyo anasaidiwa kulea watoto na mama yake mzazi, mama yake mkubwa na ofisa ustawi wa jamii.  Kwa hiyo ndugu zangu amekuja hapa ili sisi kama Bunge tukemee wanaume ambao hawawajibiki lakini pia kama kawaida yetu tumsaidie.  Kabla ya kufikia muafaka wa kumchangia, Mbunge wa Viti maalumu, Rukia Ahmed Kassim (CUF) alipendekeza wabunge wanaume wachangie Sh 100,000 na wanawake wachangie Sh 50,000.   Kwa sababu wanaume wamezoea kutelekeza watoto, napendekeza wabunge wanawake wachangie Sh 50,000 na wanaume wachangie Sh 100,000,  alisema. Hata hivyo, Mbunge wa Geita Vijijini, Joseph Musukuma (CCM) alipendekeza wabunge wakatwe posho ya siku nzima ili wamsaidie mama.  Kama suala la kukimbia majukumu ya kulea si kwa wanaume pekee, kwani tumeshuhudia hata wanawake wakikimbia majukumu yao na kutekeleza watoto, hivyo napendekeza kila mbunge akatwe posho ya siku moja,  alipendekeza. Baada ya kukinzana kwa mawazo, Spika alitoa fursa kwa Makamu Mwenyekiti wa Chama cha Wabunge Wanawake, Suzani Lyimo (Chadema) aliyeunga mkono hoja ya mbunge Kassim ya kutaka wanawake wachangie Sh 50,000 na wanaume wachangie Sh 100,000.  Kwa hiyo kupitia mbunge wenu tutawasiliana jinsi ya kuweza kupata mchango huu,  alisema. Januari 8, mwaka huu Radhia alijifungua watoto hao wanne katika Hospitali ya Taifa Muhimbili (MNH), matokeo yake alikimbiwa na mumewe.