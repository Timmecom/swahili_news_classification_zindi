 OFISA Uchunguzi kutoka Taasisi ya Kuzuia na Kupambana na Rushwa (Takukuru), Sosthenes Kibwengo ameieleza Mahakama ya Hakimu Mkazi Kisutu kuwa mabadiliko ya mtia saini wa akaunti sita za Shirikisho la Soka Tanzania (TFF), hayakufuata taratibu.Kibwengo ni shahidi wa 11 wa upande wa mashitaka katika kesi ya kughushi na utakatishaji fedha inayowakabili aliyekuwa Rais wa TFF, Jamal Malinzi, Katibu wa TFF, Mwesigwa Selestine, Mhasibu wa TFF, Nsiande Mwanga, Meneja wa Ofisi TFF, Miriam Zayumba na Karani wa TFF, Flora Rauya.Akiongozwa na Wakili wa Takukuru, Leonard Swai, shahidi huyo alidai kuwa utaratibu wa kubadilisha mtia saini unatokana na Kamati ya Utendaji wa TFF ambayo inajadili suala hilo na ikiridhia taarifa inapelekwa benki. Kibwengo alidai kuwa katika uchunguzi wake alibaini taarifa ya bodi iliyopelekwa benki ya Stanbic ilionesha kuwa kamati ya utendaji ya TFF imeridhia kubadili mtia saini wa awali ambaye ni Edger Masoud kwenda kwa Mwanga kitu ambacho si kweli. Nilitaka kujiridhisha na uhalali wa bodi hii kuhusu kupata ridhaa ya kamati ya utendaji iliyoketi Juni 5, 2016 jijini Dar es Salaam hivyo nilienda kwenye ofisi za TFF na kuomba muhtasari wa kikao hicho na cha Desemba 17, 2016,   alidai.  Nilizichambua na kuzipitia nyaraka zote ili kujiridhisha kuwa nyaraka hizi ndizo zilipelekwa benki. Katika muhtasari nilioupata wa kikao hicho kulikuwa na ajenda 20 na hakuna hata moja iliyozungumzia masuala ya kubadili mtia saini lakini pia kilihudhuriwa na wajumbe 18 na sekretarieti wanane,  alidai Kibwengo.Aliendelea kudai kuwa kuna utofauti mkubwa kati ya nyaraka za benki na za TFF kwa sababu barua iliyopelekwa ilitajwa mtia saini wa akaunti hizo na kwamba kama walijadili na kuridhia kubadilisha mtia saini kama ilivyooneshwa katika taarifa ya benki, katika muhtasari wa kikao cha kamati haikuwa hivyo.Shahidi huyo alidai waliosaini nyaraka iliyopelekwa benki ni Malinzi, Mwesigwa na maofisa wawili wa benki ya Stanbic. Katika kikao cha bodi, wajumbe waliohudhuria ni 20, sekretarieti sita na kwamba barua kutoka TFF kwenda Stanbic yenye kichwa cha habari kubadilisha mtia saini wa benki ilieleza kuwa  katika kikao cha Kamati ya utendaji cha 5/6/2016 imeamriwa kuwa Mwanga atakuwa mtia saini wa miamala ya akaunti zote .Alidai kuwa katika barua hiyo ilionesha kuwa kuanzia Septemba Mosi,2016 Mwanga ndio atakuwa mbadala wa orodha ya watia saini wa akaunti hizo na kwamba maelezo hayo hayako kwenye muhtasari wa kikao cha kamati hiyo. Aliendelea kudai kuwa alihoji wajumbe waliohudhuria kikao cha kamati ya utendaji ambao walieleza kuwa hawakujadili suala la kubadilisha mtia saini wa akaunti za TFF na kwamba waliosababisha udanganyifu huo ni walioandaa nyaraka hizo na kupeleka benki.Kuhusu kulipwa kwa Malinzi, shahidi alidai kuwa TFF ilikuwa na utaratibu wa kumlipa fedha anazodai kuwa ni mkopo wake kwa TFF licha ya kwamba hakukuwa na uthibitisho kuonesha kwamba alikopesha shirikisho hilo.  Ni lazima kuwepo kwa ridhaa ya kamati ya utendaji kabla ya kukopa na wakati wa marejesho lakini imekuwa tofauti hivyo hakuna mahali ambapo kamati imeridhia kufanya hivyo,   alidai Kibwengo.Aliongeza kuwa waliokuwa wanaandika risiti ikiwemo mshitakiwa Zayumba ili kuonesha kwamba TFF inarejesha mkopo kwa Malinzi, walikuwa wanapata maelekezo kutoka kwa viongozi hao. Alidai fedha hizo zilikuwa zikipitia akaunti binafsi za Malinzi pamoja na kupitia kwa dereva wake Stephen John. Miongoni mwa mashitaka yanayowakabili washitakiwa hao ni kula njama, kughushi, kujipatia fedha kwa njia ya udanganyifu na utakatishaji wa Dola za Marekani 173,335.