 HALI ya uchumi nchini imeendelea kuimarika ambapo kwa mwaka 2018 pato halisi la taifa lilikua kwa asilimia 7.0 na hivyo Tanzania kushika nafasi ya pili kwa ukuaji uchumi kwa nchi za Afrika Mashariki, huku Rwanda ikishika nafasi ya kwanza kwa uchumi wake kukua kwa asilimia 8.6.Halikadhalika, nchi ya Kenya imeshika nafasi ya tatu kwa ukuaji uchumi kwa nchi za ukanda huo ambapo uchumi wake umekua kwa asilimia 6.3 ikifuatiwa na Uganda ambayo uchumi wake umekua kwa asilimia 6.1.Akiwasilisha taarifa ya hali ya uchumi wa Taifa katika mwaka 2018 na Mpango wa Maendeleo wa Taifa wa mwaka 2019/20 bungeni jana, Waziri wa Fedha na Mipango, Dk Philip Mpango alisema ukuaji wa uchumi wa Tanzania umechochewa zaidi na kuongezeka kwa uwekezaji hususani katika miundombinu mbalimbali.Kiasi cha fedha kilichotengwa na serikali kugharamia Mpango wa Maendeleo wa Taifa kwa Mwaka 2019/20 ni Sh trilioni 12.24, fedha za ndani kati ya hizo, ni Sh trilioni 9.73 na fedha za nje ni Sh trilioni 2.51.Aidha fedha hizo za maendeleo ni sawa na asilimia 37 ya bajeti yote ya mwaka 2019/20.Aliitaja miundombinu hiyo kuwa ni pamoja na ujenzi wa reli, barabara na viwanja vya ndege, kuimarika kwa huduma za usafirishaji huku sekta ya kilimo ikitoa mchango mkubwa kwa asilimia 28.2Akizungumzia ukuaji wa uchumi wa nchi, Dk Mpango alisema kwa mujibu wa takwimu mpya za mwaka wa kisio wa 2015, pato halisi la Taifa lilikua kwa asilimia 7.0 mwaka 2018 ukilinganisha na ukuaji wa asilimia 6.8 kwa mwaka 2017.Alisema pamoja na hali ya uchumi wa dunia kupungua kwa kasi ya ukuaji kutoka asilimia 3.8 ya mwaka 2017 hadi kufikia asilimia 3.6 kwa mwaka 2018 kutokana na kupungua kwa mahitaji ya bidhaa na huduma kutoka nje na hali ya wasiwasi kuhusu madhara ya Uingereza kujitoa Jumuiya ya Ulaya, bado uchumi kwa nchi za Afrika Mashariki uliimarika zaidi. Mwenendo wa Uchumi wa Nchi za Afrika Mashariki ulikua ambapo Rwanda, uchumi wao ulikua kwa asilimia 8.6 mwaka 2018 ukilinganisha na asilimia 6.1 mwaka 2017, Tanzania ilikua kwa asilimia 7.0 mwaka 2018 ukilinganisha na asilimia 6.8 mwaka 2017, Kenya wao uchumi wao ulikua kwa asilimia 6.3 ukilinganisha na asilimia 4.9 mwaka 2017,Uganda uchumi wao ulikua kwa asilimia 6.1 mwaka 2018 ukilinganisha na asilimia 5.9 mwaka 2017, alisema Dk Mpango.Alisema mbali na ukuaji huo wa uchumi, Dk Mpango alisema Tanzania Bara inakadiriwa kuwa na watu milioni 52.6 na kwamba wastani wa pato kwa mtu wa kawaida kwa mwaka lilikuwa Sh milioni 2.45 ambacho ni sawa na dola za Marekani 1,090 ikiwa ni ongezeko la asilimia 4.4 kwa mwaka 2017.Akizungumzia mwenendo wa bei, Dk Mpango alisema mwaka 2018 mfumuko wa bei uliendelea kubaki katika wigo wa tarakimu moja na kufikia kiwango cha chini kabisa kuwahi kutokea katika kipindi cha miaka 40 iliyopita.Alisema katika kipindi hicho cha mwaka 2018 mfumuko ulipungua kutoka wastani wa asilimia 5.3 mwaka 2017 hadi kufikia asilimia 3.5 mwaka 2018 na hadi Aprili mwaka huu mfumuko wa bei ulikuwa asilimia 3.2 ukilinganishwa na kipindi kama hicho mwaka 2018.Dk Mpango alisema mfumuko huo wa bei wa chini ulitokana na sababu mbalimbali ikiwemo kuimarika kwa hali ya upatikanaji wa chakula katika masoko ya ndani na nchi jirani na uzalishaji wa chakula ulifikia tani milioni 15.9 ikilinganishwa na mahitaji ya tani milioni 13.3 kwa kipindi hicho.