 Akizungumza katika makabidhiano hayo, yaliyofanyika jijini Dar es Salaam jana, Mratibu wa Promosheni hiyo, Mary Rutta alisema kati ya washindi hao 270, washindi 250 walijishindia Sh 200,000 kila mmoja na washindi 20 walijishindia Sh milioni 2 kila mmoja. Kampuni ya Tigo imelenga kupamba nyuso za wateja wetu kwa tabasamu katika wakati huu wa sikukuu pamoja na kuboresha maisha ya Watanzania,  alisema Rutta.Rutta alisema promosheni hiyo, ilianza mwezi huu na inatarajiwa kufikia ukingoni Februari 15 mwakani, ambapo jumla ya Sh bilioni 1.12 zitatolewa kwa washindi wanaopatikana kila siku, wiki na mwezi.Alisema wateja wa Tigo waendelee kutumia TigoPesa kadiri wawezavyo katika kipindi hicho kilichobaki ili kuwa na nafasi ya kushinda. Unachohitaji kufanya ili kuingia kwenye droo ni kutumia akaunti ya Tigopesa kutuma fedha, kununua bidhaa, kuongeza salio au kulipia bidhaa mbalimbali,  alisema Rutta.Alisema washindi kumi watajishindia Sh milioni 10 kila mwezi, huku washindi 20 wa kila wiki kila mmoja akiondoka na Sh milioni 2 na kwa kila siku, washindi 50 kila mmoja hujinyakulia Sh 200,000.