 WIZARA ya Kazi, Uwezeshaji, Wazee, Wanawake na Watoto ya Serikali ya Mapinduzi ya Zanziba (SMZ) imekiri kuongezeka kwa vitendo vya udhalilishaji wa kijinsia kwa asilimia 12.3, huku vitendo vya ubakaji, kutoroshwa kwa watoto wa kike na kulawiti vikiongezeka kwa kasi.Hayo yalisemwa na Naibu Waziri wa Kazi, Uwezeshaji, Wazee, Wanawake na Watoto, Shadya Suleiman wakati akijibu swali la mwakilishi wa jimbo la Chakechake, Suleiman Sarhani aliyetaka kujua kuhusu suala la udhalilishaji wa kijinsia limefikia wapi na juhudi zinazochukuliwa kupambana na matukio hayo.Akifafanua zaidi alisema takwimu za vitendo vya udhalilishaji wa kijinsia zinazokusanywa na taasisi mbalimbali, ikiwemo Jeshi la Polisi, Kituo cha mkono kwa mkono pamoja na wilayani hadi wizarani zimekuwa zikitofautiana.Kwa mfano, alisema takwimu zilizopo katika Jeshi la Polisi zinaonesha kwamba katika mwaka 2015/2016 jumla ya matukio 2,147 yamepokewa, wakati katika mwaka 2016/2017 jumla ya matukio 2,449 yamepokelewa.Hizo ni takwimu zilizokusanywa na Jeshi la Polisi zinazotokana na wananchi kupeleka malalamiko yao katika dawati la kijinsia yaliopo katika vituo vya Polisi nchini ambapo inaonesha kuwepo kwa ongezeko la matukio ya udhalilishaji kwa asilimia 12.3,  amesema.Aidha Shadya alisema kazi kubwa inayofanyika kwa sasa ni kujenga ushirikiano katika ukusanyaji wa takwimu za matukio ya vitendo vya udhalilishaji wa kijinsia kutoka kwa wadau mbalimbali ambao hujishughulisha na mapambano ya vitendo vya udhalilishaji wa kijinsia.Alisema kitendo cha kila taasisi na asasi za kiraia kufanya kila mtu kazi zake katika mapambano dhidi ya ukatili wa kijinsia haitoi taswira nzuri ya kukomesha vitendo hivyo.Aidha Shadya kwa mara nyingine ameitaka jamii kutoa ushirikiano katika mapambano dhidi ya vitendo vya udhalilishaji wa kijinsia ikiwemo ushahidi mbele ya vyombo vya sheria.Amesema SMZ imechukua juhudi kubwa katika kupambana na vitendo hivyo ikiwemo kuwasilishwa miswada mbalimbali ya kupambana na ukatili wa kijinsia, ambapo ushirikiano wa jamii na kutoa ushahidi ni muhimu.Zipo kesi zimekamilika kila kitu, tayari kutolewa hukumu kwa mtuhumiwa lakini wakati walengwa wanapotakiwa kutoa ushahidi mbele ya vyombo vya sheria wanakataa kujitokeza na hapo kesi yote huvurugika na watuhumiwa kuachiwa huru,alisema.