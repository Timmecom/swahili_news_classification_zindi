 Mahakama hiyo imewaonya pia mawakili wa utetezi na kuwataka waache ubabaishaji wa kuizungumzia kesi hiyo kwenye vyombo vya habari kimakosa badala yake wafuate sheria. Mbali na Malinzi, washitakiwa wengine ni Katibu Mkuu wa TFF, Mwesigwa Selestine na Mhasibu wa TFF, Nsiande Mwanga.Walifikishwa mahakamani mwishoni mwa wiki iliyopita wakikabiliwa na mashitaka 28 likiwemo la utakatishaji Dola za Marekani, 375,418. Hakimu Mkazi Mkuu, Wilbard Mashauri alisema jana mawakili wote wa utetezi hawakubisha kwamba makosa ya utakatishaji fedha hayana dhamana hivyo maombi hayo yamekataliwa.Alisema anakubaliana na hoja za upande wa Jamhuri zilizotolewa kwamba sheria hairuhusu washitakiwa wa makosa hayo kupata dhamana.  Wakili Jerome Msemwa wakati akiwasilisha hoja zake aliiambia mahakama anatambua mashitaka hayo hayana dhamana lakini wakili James Bwana akaiomba mahakama imruhusu awaombee wateja wake dhamana bila kutambua Msemwa alishaongea,  alisema.Hakimu alisema, upande wa mashitaka uliieleza mahakama makosa hayo hayana dhamana.Mashitaka hayo yamefunguliwa na Taasisi ya Kupambana na Kuzuia Rushwa (Takukuru). Suala ambalo mahakama ilikuwa ikijiuliza je, ina uwezo wa kutoa dhamana kwa mashitaka ya utakatishaji fedha? ni lazima washitakiwa waletwe mahakamani baada ya upelelezi kukamilika?  alisema Hakimu Mashauri.Alikubaliana na maombi ya upande wa Serikali ya kuahirisha kesi kwa ajili ya kutajwa kwa mara nyingine kwani ndivyo sheria inavyoelekeza. Awali Wakili Mwandamizi wa Serikali, Nassoro Katuga alidai upelelezi wa shauri haujakamilika hivyo wanaomba tarehe kwa ajili ya kutajwa. Pia alidai mahakama hiyo inaongozwa kwa mujibu wa sheria na hoja zote zinatakiwa ziletwe mahakamani ili upande wa pili ujibu. Baada ya kesi Juni 29, mwaka huu, Wakili mmojawapo wa washitakiwa, Aloyce Komba alisikika kwenye vyombo vya habari akitoa maombi kwamba mahakama iwatende haki washitakiwa. Hii ni kuishawishi mahakama nje ya mahakama hivyo tunaomba waonywe na hoja zote ziletwe mahakamani,  alidai Katuga.Hakimu Mashauri alisema mawakili wa utetezi wanajua hatua zote za kuendesha kesi lakini wanachokifanya ni ubabaishaji na si sheria. Alisema mawakili hao wana haki ya kuwatetea washitakiwa wao mahakamani hapo kisheria lakini sasa wanataka kuidanganya mahakama. Msilete mambo ya ajabu wakati haki mnazijua. Hamtakiwi kusema ovyo ovyo, fuateni sheria na hamzuiwi kusema kama hamjaridhika haki ya kukata rufaa ipo wazi,  alisema Hakimu. Aliahirisha kesi hiyo hadi Julai 17 mwaka huu itakapokuja kwa ajili ya kutajwa na washitakiwa wakarudishwa rumande kwa mara nyingine.Katika mashitaka hayo 28, Malinzi pekee anakabiliwa na mashitaka 23 ya kughushi, mashitaka ya kutoa nyaraka iliyoghushiwa yanamkabili Selestine pekee, shitaka moja la utakatishaji fedha linamkabili Mwanga.Kwa mujibu wa hati za mashitaka, mawili yanawakabili Malinzi na Selestine na moja la utakatishaji fedha linawakabili wote pamoja. Wakati Malinzi akinyimwa dhamana viongozi wa Fifa wanaokuja kusikiliza mgogoro unaoendelea TFF, walitarajiwa kuwasili jana na leo watakuwa na Kamati ya Utendaji ya TFF.