 Akizungumza na gazeti hili jana, Mkurugenzi wa Idara ya Huduma kwa Mlipa Kodi, Richard Kayombo alisema, wafanyabiashara ambao walikuwa tayari wameshaanza kutumia mashine hizo wanatakiwa kuendelea kuzitumia, wakati Serikali ikiendelea kuwatambua ambao hawana mashine. Wafanyabiashara ambao walishanunua mashine hizo na kuanza kuzitumia wanatakiwa kuzitumia na wale ambao bado hawajapata mashine hizo watapewa za bure na Serikali tunaendelea kuwatambua,  alisema Kayombo.Aidha, alisema kwa wafanyabiashara ambao walinunua mashine hizo kwa fedha zao tayari Serikali ilishawarudishia fedha zao wakati wa marejesho ya kodi zao kama walivyoahidiwa.Baadhi ya wafanyabiashara wamelalamikiwa kuuza bidhaa zao bila kutoa risiti za mashine wakidai kuwa hawatumii mashine wanasubiri watakazopewa na Serikali kama ambavyo iliwaahidi.Kayombo alisema TRA iko katika maandalizi ya manunuzi ya mashine hizo na kuweka utaratibu wa kugawa mashine kwa wafanyabiashara ambao wanastahili kuwa nazo.Mwezi uliopita, TRA ilisema inatarajia kuanza kutoa mashine za bure kwa wafanyabiashara stahiki 200,000.Aliyekuwa Kaimu Kamishna Mkuu wa TRA, Dk Philip Mpango akizungumzia uamuzi huo wa EFD, alisema utoaji huo wa mashine bure, ni uamuzi wa kubadili utaratibu kwa kuwa utaratibu wa awali wafanyabiashara walinunua mashine hizo na kurudishiwa fedha zao wakati wa kulipa kodi.Kwa mujibu wa Dk Mpango, uchambuzi wa wafanyabiashara wanaostahili kupewa mashine hizo, unaendelea nchi nzima kwa kuangalia ukubwa wa biashara ili wapewe mashine hizo kwa lengo la kuongeza wigo wa ukusanyaji kodi.