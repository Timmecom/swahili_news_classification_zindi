 WAZIRI Mkuu, Kassim Majaliwa, leo anatarajiwa kufungua Jukwaa la Fursa za Biashara na Uwekezaji mkoani Tabora. Hii ni mara ya kwanza Jukwaa hilo kupata hadhi ya kufunguliwa na Waziri Mkuu Majaliwa.Waziri Mkuu Majaliwa anatarajia kuwasili leo mjini Tabora na kwenda moja kwa moja kufungua Jukwaa hilo litakalofanyika katika Ukumbi wa Mtemi Isike Mwanakiyungi, ulioko katika Ofisi za Mkuu wa Mkoa wa Tabora.Ratiba iliyotolewa jana na Kamati ya maandalizi ya jukwaa hilo inayoshirikisha Ofisi ya Mkuu wa Mkoa wa Tabora na Kampuni ya Magazeti ya Serikali (TSN), inaonesha mawaziri wengine watatu wanatarajia kushiriki katika jukwaa hilo.Mawaziri hao ni wa Habari, Utamaduni, Sanaa na Michezo, Dk Harrison Mwakyembe; Waziri wa Nchi, Ofisi ya Rais, Tawala za Mikoa na Serikali za Mitaa, Selemani Jafo na Viwanda, Biashara na Uwekezaji, Joseph Kakunda. Jukwaa hilo ni la nane kuandaliwa na Kampuni ya Magazeti ya Serikali (TSN).Majukwaa yaliyopita yalifanyika mkoani Simiyu, Mwanza, Tanga, Shinyanga, Zanzibar, Arusha na Geita. Jana Mkuu wa Mkoa wa Tabora, Aggrey Mwanri aliandaa dua na sala kuliombea Jukwaa la Fursa za Biashara linaloanza leo iliyofanyika viwanja vya Mwalimu Nyerere mjini Tabora.Eneo hilo maarufu kama Nyerere Square au Sanamu ya Nyerere ni mahala ambapo uamuzi wa kura tatu uliofanywa na Baba wa Taifa, Mwalimu Julius Nyerere pamoja na waasisi wenzake wa chama cha Tanu ulifanyika.Dua hiyo ilisomwa na Shehe Rajab Rashid aliyemwakilisha Shehe wa Wilaya, Shehe Ramadhan Rashid, na Askofu Cyril Laizer wa Kanisa la Kiinjili la Kilutheri Tanzania (KKKT) Dayosisi ya Magharibi. Mwezi mzima, Mwanri amekuwa akifanya mikutano ya hadhara ili kulipeleka Jukwaa kwa wananchi, wafanyabiashara, wajasiriamali, waendeshaji bodaboda na machinga wa huko.Amekuwa akisema kwamba mkoa wa Tabora unatarajia kupata mambo makuu manne kupitia jukwaa hilo, limbikizo la mtaji, mkoa kuvutia teknolojia ya kisasa ya viwanda, vijana kupata ajira; na nne, kuongeza mapato ya serikali. Amewahimiza wananchi kuchangamkia fursa zinazopatikana katika mkoa huo unaofunguka kwa barabara na reli wasibaki kuwa watazamaji.Kaimu Mhariri Mtendaji wa TSN, Tuma Abdallah alisema jana kwamba maandalizi kwa upande wa TSN yako vizuri katika kuhakikisha jukwaa hilo linakwenda kama lilivyopangwa.Alisema ana uhakika jukwaa hilo litaacha alama kwa maendeleo ya mkoa wa Tabora kama ilivyotokea katika mikoa mingine lilikofanyika. Aliipongeza timu ya waandishi wa habari wa TSN ambayo imekuwa Tabora wiki tatu kwa kazi nzuri ya kutangaza fursa zinazopatikana Tabora baada ya kupita wilaya moja hadi nyingine na kuandaa toleo maalumu la leo.Kwa mujibu wa Ratiba ya leo, watu wengine wanaotarajiwa kuzungumza katika jukwaa hilo mbali na Tuma, ni Mwenyekiti wa Bodi ya TSN, Hab Mkwizu na viongozi wa dini pia. Pia Katibu Tawala wa Mkoa wa Tabora na wawakilishi wa halmashauri nane za mkoa huo, wanatarajia kuorodhesha fursa mbalimbali za biashara na uwekezaji zinazopatikana Tabora. Wadau wa maendeleo pia wanatarajia kutoa elimu namna wajasiriamali, wafanyabiashara na wawekezaji wanaweza kufungua na kuboresha shughuli zao kwa wepesi zaidi mkoani Tabora.