 IDADI ya wanafunzi wa elimu ya juu watakaopata mikopo katika mwaka ujao wa fedha inatarajiwa kuongezeka, ikilinganishwa na waliopata katika mwaka huu wa fedha unaoelekea kumalizika.Bunge jana lilielezwa kwamba Bodi ya Mikopo ya Wanafunzi wa Elimu ya Juu (HESLB) imepanga kutoa mikopo kwa wanafunzi 128,285 sawa na ongezeko la asilimia 4.5 katika mwaka wa fedha 2019/20 ikilinganishwa na 2018/19.Waziri wa Elimu, Sayansi na Teknolojia, Profesa Joyce Ndalichako alisema bungeni kuwa mikopo itakayotolewa mwaka 2019/20 ni yenye thamani ya Sh bilioni 450 ambalo ni ongezeko la asilimia 5.0 ikilinganisha na mwaka 2018/19.Profesa Ndalichako akiwasilisha makadirio ya mapato na matumizi ya fedha kwa mwaka 2019/20 na kuomba Bunge lijadili na kupitisha mafungu mawili yenye jumla ya Sh trilioni 1.38.Kulingana na uchambuzi wa Kamati ya Kudumu ya Bunge ya Huduma na Maendeleo ya Jamii, kati ya bajeti yote inayotengwa kwa ajili ya kutekeleza miradi ya maendeleo ya wizara ipatayo 41, asilimia 62 ni fedha za HELSB.Katika hotuba yake ambayo alizungumzia taasisi na wakala mbalimbali zilizo chini ya wizara ikiwamo HESLB, Waziri Ndalichako alisema kati ya wanafunzi hao 128,285 watakaopata mikopo, 45,585 ni wa mwaka wa kwanza; ongezeko la asilimia 10.3 ikilinganishwa na wanafunzi 41,234 wa mwaka 2018/19.Alisema bodi ya mikopo imepanga kukusanya Sh bilioni 221.5 kutoka kwa wanufaika ambao mikopo yao imeiva.Ongezeko hilo ni la asilimia 40.5 ikilinganisha na lengo la mwaka 2018/19 ambalo ni Sh bilioni 157.7. Hoja fungu la HESLBAkiwasilisha maoni ya Kamati ya Kudumu ya Bunge ya Huduma na Maendeleo ya Jamii, Makamu Mwenyekiti, Juma Nkamia alisema fedha za HELSB zinafanya wizara ionekane imepewa fedha nyingi za miradi ya maendeleo. Wakati kiuhalisia siyo kweli kwani asilimia 40 ndiyo inabaki kutekeleza miradi zaidi ya 40,  alisema na kushauri serikali kuipa HESLB fungu lake linalojitegemea.Pia kambi rasmi ya upinzani kupitia kwa msemaji mkuu katika Wizara ya Elimu, Sayansi, Teknolojia na Ufundi, Susan Lyimo iliunga mkono ushauri na mapendekezo ya kuanzishwa fungu maalumu kwa ajili ya kuweka fedha za mikopo ya elimu ya juu.Alisisitiza,  uhalisia ni kwamba, zaidi ya asilimia 50 ya fedha hizo ni mikopo na miradi halisi ya maendeleo haitatekelezwa. Katika hotuba yake, Waziri Ndalichako alisema katika mwaka wa fedha 2018/19, HESLB ilipanga kutoa mikopo yenye thamani ya Sh bilioni 424.7 kwa wanafunzi 122,754.Kati ya hao, wanufaika 41,234 ni wa mwaka wa kwanza na 81,520 ni wanaoendelea na masomo.Tathmini shule 200 Wakati huo huo, shule 200 zisizo za serikali zitafuatiliwa kubaini sifa za kitaaluma na kitaalamu kwa walimu wa kigeni kwa lengo la kuhakikisha sheria za nchi na sifa za walimu zinazingatiwa ipasavyo.Waziri Ndalichako alisema wizara pia itafuatilia vyuo vya ualimu 137, miongoni mwake 35 vikiwa vya serikali na 102 visivyo vya serikali kubaini uzingatiaji wa kanuni, taratibu na miongozi ya elimu.Aidha alisema wizara itaendelea kusimamia ithibati ya shule za msingi, sekondari na vyuo vya ualimu na kusimamia ubora wa elimu. TCU yashauriwa Wakati huo huo, wabunge wameshauri Tume ya Vyuo Vikuu (TCU) kuepuka kufungia vyuo badala yake itumie njia ya kukaa na wadau kubaini upungufu na kushirikiana nao kufanya maboresho kuepusha kuathiri wanafunzi.Ushauri huo ulitolewa kwa nyakati tofauti na wabunge, ikiwamo Kamati ya Kudumu ya Bunge ya Huduma na Maendeleo ya Jamii iliyowasilisha maoni na mapendekezo kuhusu makadirio ya mapato na matumizi ya Wizara ya Elimu, Sayansi na Teknolojia kwa mwaka wa fedha 2019/20.Makamu Mwenyekiti wa kamati hiyo, Juma Nkamia alisema hivi karibuni TCU ilifanya ukaguzi wa kushitukiza katika vyuo vinane na kuvifungia kufanya udahili kutokana na upungufu ilivyobaini katika utoaji wa elimu.Taulo za kike Kambi Rasmi ya Upinzani imeshauri serikali kutenga bajeti maalumu kwa ajili ya kununua taulo za kike na kuzipeleka shuleni moja kwa moja kuhakikisha hedhi haiwi kikwazo kwa wanafunzi kupata elimu.Akiwasilisha maoni, Msemaji Mkuu wa Kambi Rasmi ya Upinzani bungeni katika Wizara ya Elimu, Sayansi, Teknolojia na Ufundi, Susan Lyimo alisema bajeti hiyo inaweza kuongezwa kwenye ruzuku inayokwenda shuleni kwa kila mwanafunzi anayebalehe wa kike.Lyimo alisema kambi hiyo inatambua dhamira, busara na utashi wa serikali wa kuondoa Kodi Ongezeko la Thamani (VAT) kwenye bidhaa za taulo za kike katika bajeti ya 2018/19 kuwapa nafuu ya bei wanafunzi wa kike walio katika umri wa kupata hedhi. Pamoja na dhamira hiyo njema ya serikali, uchunguzi unaonesha kuwa kumekuwa na mwitikio mdogo katika utekelezaji wa maagizo hayo ya serikali,  alisema Lyimo.Kwa mujibu wa msemaji huyo wa kambi ya upinzani, maduka mengi yaliyotembelewa kwenye uchunguzi, bei ya taulo za kike imebaki kuwa ya wastani wa Sh 2,000; gharama ambayo ni vigumu kwa familia masikini kumudu.