 Viongozi hao wakiwa katika eneo la Busia, wamezindua kituo cha Forodha kitakachotumiwa kwa pamoja na nchi zote mbili (OSBP) chenye thamani ya Sh bilioni 1.2, kilichojengwa kwa ufadhili wa Serikali ya Uingereza.Katika mazungumzo yao, pamoja na kukubaliana kuongeza ushirikiano zaidi kwenye maeneo ya mipaka kwa kufungua fursa kwa nchi zote mbili, walionesha wasiwasi kuhusu kutumika vibaya kwa mipaka hiyo na wahamiaji haramu.Rais Museveni, alizungumzia mkakati wake wa kulinda rasilimali zilizopo kwenye ziwa Victoria ambako tayari ameweka kikosi cha askari kulinda mipaka ya ziwa hilo. Samaki wameanza kuisha kwenye ziwa hili. Niliwaachia polisi na idara ya uvuvi kulinda samaki waliobaki lakini nao wameniangusha. Hivyo nimeamua kutumia jeshi kulinda rasilimali hii. Na tayari nimeambiwa idadi ya samaki imeanza kuongezeka,  alisema Museveni.Rais huyo, alitetea uamuzi wake wa kutumia jeshi kulinda mipaka ya ziwa hilo na visiwa vinavyolizunguka jambo lililolalamikiwa na wavuvi kutoka Kenya.Rais Kenyatta aliwataka wavuvi nchini Kenya kuheshimu sheria kwa kuvua samaki wanostahili badala ya kutumia njia haramu za uvuvi zinazoharibu mazingira na vizazi vya baharini.Marais hao katika hotuba zao walisisitizia nia yao ya kuendeleza ushirikiano wa kimipaka ambapo Rais Uhuru aliitaka Idara ya Uhamiaji Kenya kuhakikisha inawaheshimu raia wote wa Jumuiya ya Afrika Mashariki kama inavyowaheshimu Wakenya.Alisema kuanzia Machi, mwaka huu, raia wote wa jumuiya hiyo wataingia nchini humu bila zuio lolote au viza.