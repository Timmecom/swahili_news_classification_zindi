 MTIBWA Sugar ya Morogoro wameitahadharisha Simba SC ya Dar es Salaam isilewe sifa kutokana kutinga hatua ya robo fainali ya Ligi ya Mabingwa Afrika.Simba ilifika hatua hiyo baada ya kuibuka na ushindi wa mabao 2-1 dhidi ya AS Vita ya Jamhuri ya Kidemokrasia ya Kongo (DRC) na kufikisha pointi tisa ikishika nafasi ya pili nyuma ya Al Ahly iliyofikisha pointi 10.Kwenye hatua ya makundi, Simba ilipata ushindi kwenye mechi zote ilizocheza Uwanja wa Taifa ambapo iliifunga JS Soura mabao 3-0, kisha ikaifunga Al Ahly bao 1-0 kabla ya kumaliza kwa ushindi wa bao 2-1 dhidi ya As Vita.Simba ilifungwa mechi zote ilizocheza ugenini ambapo ilifungwa mabao 5-0 na Al Ahly, ikafungwa tena idadi hiyo ya mabao na AS Vita na kisha ikafungwa mabao 2-0 na JS Soura.Kutokana na hilo Kocha Mkuu wa Mtibwa Sugar, Zuber Katwila aliwatahadharisha wawakilishi hao wa Tanzania kwenye michuano hiyo kutobweteke na kuwa makini na mechi ya robo fainali dhidi ya TP Mazembe wiki mbili zijazo. Wasijipongeze sana na kuipuuza TP Mazembe. Hii ni timu kubwa na yenye historia kubwa ya mashindano ya Ligi ya Mabingwa. Ni muhimu kwao kuanza kuipa uzito mkubwa mechi hii. Wanafanya vizuri wakiwa uwanja wao wa nyumbani na wataanzia nyumbani. Wanatakiwa wapate ushindi mzuri utakaowaweka kwenye mazingira mazuri ya kutinga hatua inayofuata,  amesema Katwila, nyota wa zamani wa Mtibwa Sugar na Taifa Stars.Alisema hatua waliyofikia Simba hawangalii tena idadi ya pointi bali ni mtoano na kusisitiza kuwa kama hawatakuwa makini wanaweza wakajikuta wanaaga kwenye mashindano hayo.