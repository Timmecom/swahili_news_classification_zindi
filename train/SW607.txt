 SERIKALI ya Mapinduzi ya Zanzibar imesema kero za Muungano zinaendelea kutatuliwa kwa kupatiwa ufumbuzi kwa njia ya mazungumzo na pande mbili.Hayo yalisemwa na Waziri wa Nchi, Ofisi ya Makamu wa Pili wa Rais, Mohamed Aboud, wakati akijibu hoja za wajumbe wa Baraza la Wawakilishi waliochangia bajeti ya Makadirio ya Fedha kwa Mwaka 2019/2020.Aboud alisema Muungano wa Tan- ganyika na Zanzibar wakati ukitimiza miaka 55 ni imara huku ukiendelea kutekeleza malengo yake na dhamira ya kuasisiwa kwake. Alisema juhudi mbalimbali za kuzipatia kero za muungano zimekuwa zikifanywa ikiwemo vikao vya ngazi mbalimbali katika upande wa kisekta vimefanyika. Kwa mfano, alisema kati ya mwaka 2018/2019 vikao mbalimbali vimefanyika na kuwahusisha watendaji katika ngazi ya Makatibu Wakuu hadi Mawaziri. Kero za Muungano wa Tanganyika na Zanzibar zinaendelea kupatiwa ufumbuzi na vikao vinaendelea kufanyika na kuwahusisha viongozi wetu wakuu akiwemo Makamu wa Rais, Samia Suluhu Hassan na Makamu wa Pili wa Rais, Balozi Seif Ali Iddi,  alisema.Alizitaja baadhi ya kero zilizokuwepo kwa muda mrefu na kudhoofisha baadhi ya utendaji kwa upande wa Serikali ya Mapinduzi ya Zanzibar kuwa ni suala la utafiti wa nishati ya rasilimali ya mafuta na gesi. Alisema Zanzibar sasa ipo huru kufanya kazi za utafiti wa mafuta na gesi, mchakato ambao unaendelea na upo katika hatua za mwisho za kusubiri matokeo. Mheshimiwa Spika nachukuwa nafasi hii kutoa shukrani za dhati kwa viongozi wetu kutumia busara na hekima na matokeo yake kulipatia ufumbuzi suala la kero ya mafuta na gesi na sasa mchakato wa utafiti wa nishati hiyo unaendelea vizuri,  alisema.Aidha alisema kwa muda mrefu Zan- zibar ilikuwa ikilalamikia deni la Kodi ya Ongezeko la Thamani (VAT) ya ununuzi wa umeme kutoka Tanesco ambalo lilifikia Sh bilioni 22. Alisema ufumbuzi wa deni hilo kwa kiasi kikubwa umeleta afuweni na kulifanya Shirika la Umeme la Zanzibar (ZECO) kufanya kazi zake kwa ufanisi mkubwa.