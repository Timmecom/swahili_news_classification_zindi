 KOCHA Mkuu wa mabingwa wa Ligi Kuu Tanzania Bara, Patrick Aussems amewapoza wapenzi wa timu hiyo na kuwataka kutokata tamaa kwani bado wana nafasi ya kufanya vizuri katika Ligi ya Mabingwa wa Afrika licha ya kufungwa mabao 10 katika mechi mbili.Simba ilifungwa mabao 5-0 na AS Vita ya Jamhuri ya Kidemokrasia ya Congo kabla ya kufungwa idadi kama hiyo ya magoli na Al Ahly ya Misri na hivyo kubaki na pointi tatu tu baada ya mechi tatu kufuatia kushinda 3-0 katika mchezo wa kwanza uliofanyika nyumbani dhidi ya JS Saoura ya Algeria.Akizungumza jijini Dar es Salaam, kocha huyo alisema katika mechi hizo mbili ametambua matatizo ya timu yao na anayafanyia kazi na timu hiyo itakuwa vizuri katika kipindi kifupi hata kabla ya kurudiana na Al Ahly Jumanne jijini Dar es Salaam.Alisema atahakikisha wachezaji wake wanakuwa vizuri na wanaondoka na pointi zote sita kutoka katika mechi mbili zilizobaki, ambazo watachezea kwenye Uwanja wa Taifa huku moja iliyobaki ndio itapigwa ugenini.Licha ya kupoteza michezo hiyo, lakini kocha huyo Mbelgiji bado ana matumaini ya kusonga mbele na kuwataka wachezaji wao kutokata tamaa na kujitokeza kwa wingi kuwashangilia siku hiyo.Alisema pamoja na kupoteza mechi mbili, lakini kundi lao bado liko wazi kwa timu zote kuweza kufuzu kwa hatua ya robo fainali kutokana na kutopishana kwa pointi nyingi.  Niwaambie tuu mashabiki na wapenzi wa timu ya Simba waendelee kuiunga mkono timu yao na wasikatishwe tamaa baada ya kupoteza michezo miwili ugenini, bado tuna nafasi kwani michezo miwili ya hapa nyumbani naamini tutafanya vizuri,  alisema kocha huyo.Simba ambayo imepangwa kwenye Kundi D hadi sasa ni timu pekee iliyoruhusu idadi ya mabao mengi wamefikisha 10 katika mechi mbili walizocheza dhidi ya Al Ahly na Vita. Aussems aliwaomba mashabiki wa timu hiyo kuwa mstari kujitokeza kwa wingi Uwanja wa Taifa kuwasapoti ili kuwatia nguvu wachezaji wakati wakabiliana na timu bora kabisa barani Afrika.