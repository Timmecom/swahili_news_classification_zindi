 YANGA wabishi aisee! Pamoja na kufungwa bao 1-0 dhidi ya Lipuli ya Iringa mabingwa hao wa kihistoria wa Ligi Kuu Tanzania Bara, hawajakata tamaa na ubingwa.Kutokana na kipigo cha juzi dhidi ya Lipuli kwenye Uwanja wa Samora, Iringa kama Simba itashinda mechi zake zote basi itakuwa mbele kwa tofauti ya point nane dhidi ya Yanga.Lakini hilo halioneshi kumkatisha tamaa nahodha wa zamani wa klabu hiyo, Nadir Haroub  Cannavaro  aliyesema watapambana mpaka tone la mwisho. Simba kama wakishinda mechi zao zote na sisi tukishinda zetu zote wanatuzidi kwa pointi nane, lakini hatuwezi kukata tamaa kwani bado kuna mechi nyingi. Hawajacheza na Azam mechi yao ya marudiano lakini pia hawajacheza na Mtibwa na timu nyingine. Lolote linaweza kutokea, huu mpira na sisi hatuwezi kukata tamaa,  amesema Cannavaro.Aidha, Cannavaro alisema wamefungwa kama sehemu ya mchezo tu na wala sio kutokana na kukosekana kwa kocha wao Mwinyi Zahera kwani aliacha programu zote kwa msaidizi wake. Katika hatua nyingine, Cannavaro ambaye amewahi kuwa nahodha wa Taifa Stars aliipongeza klabu ya Simba kwa kutinga hatua ya robo fainali ya Ligi ya Mabingwa Afrika kwa kuifunga AS Vita kwa mabao 2-1 Uwanja wa Taifa.