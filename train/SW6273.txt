 Kanisa na Kiinjili la Kilutheri (KKKT) Dayosisi ya Magharibi Kati limesema, wananchi wa Tabora wanaishi kwenye lulu na kama kuna umasikini si wa vitu ila wa akili.Askofu wa kanisa hilo, Dk. Isaack Laizer amesema mjini Tabora kuwa, atashangaa sana akiona watu kutoka nje ya Tabora wanakwenda mkoani humo kuzitumia fursa na kukuta wakazi wa hapo wanashangaa tu. Kuna watu, anaketi kitandani anasema Biblia inasema ombeni nanyi mtapewa, bisheni nanyi mtafunguliwa, anaketi kitandani anasema kwa jina la Yesu gari lije, katika jina la Yesu pesa zijae, ndugu zangu hiyo ni bangi  amesema.Dk Laizer amesema, mabadiliko ni mchakato na ametoa mwito kwa wananchi wa Tabora waamke wazitumie fursa zilizopo kwa kuwa baada ya miaka mitatu ijayo watatafuta ardhi na hawataipata. Ngoja niwaambie, neema haiji wakati wote, kuna wakati wa neema na kuna wakati neema inatoweka utashangaa baada ya miaka miwili influx ya watu itakuwa kubwa, kwa nini, kuna maji ya uhakika, kuna barabara , kuna umeme, na nimeshangaa sasa hata barabarani kuna taa za umeme, taa za kuongoza magari, nilipokuja hapa Tabora hazikuwepo  amesema Dk. Laizer.Amesema Tabora panafaa kwa sababu kuna ardhi ya kutosha, inapatikana kwa gharama ndogo, kuna eneo la kutosha la malisho ya mifugo, miundombinu mizuri, umeme wa uhakika, maji, mazao mengi na hajawahi kuona sehemu yenye asali kama Tabora na kwamba zao hilo la nyuki ni lulu. Nataka niwaambie watu wa Tabora mnaishi kwenye lulu, watu wa Mungu nataka niseme Tabora panafaa, kama kuna mtu anakuambia Tabora hapafai huyo hakutakii mema, Tabora panafaa watu wa Tabora naomba mfahamu ya kwamba Tabora panafaa  amesema. Kwa mujibu wa kiongozi huyo wa kanisa, mwaka jana alipochaguliwa kwenda kufanya kazi Tabora alikataa na kulikuwa na kauli za kumkatisha tamaa, roho mtakatifu akamweleza aende, na baada ya kuishi huko amebaini kuwa Tabora panafaa na hataondoka. Hapa Tabora panafaa, haondoki mtu hapa, eeh haondoki mtu, tutabanana huku Tabora mpaka kieleweke haondoki mtu hapo, hasogei mtu hapo, Arusha bai bai amesema Dk. Laizer.Amesema ili kuthibitisha azma yake, alikwenda kijijini akawaeleza anataka kuwa Msukuma, akaketishwa chini, yeye ni sehemu ya familia ya Wasukuma na sasa jina lake ni Askofu Masanja.Amemshukuru Mkuu wa Mkoa wa Tabora, Aggrey Mwanri kwa kumpa fursa ya kuwa sehemu ya maandalizi ya Jukwaa la Fursa za Biashara Tabora litakalofanyika Novemba 21 hadi 23.Dk. Laizer amesema, Tanzania ni nchi nzuri, ina rasilimali za kutosha na kama zingetumika vizuri nchi hii isingekuwa kwenye orodha ya nchi masikini duniani. Naishukuru Serikali kwa kuchukua hatua madhubuti za kuhakikisha kwamba rasilimali za Watanzania zinatumiwa na Watanzania wenyewe. Ninajua vita hi sio rahisi, ni vita vya kutoana macho  Nashukuru sana jitihada za mheshimiwa Rais na Serikali yake kwa kutuingiza kwenye mkakati wa viwanda na uchumi wa kati jambo ambalo kwa hakika litatutoa kutoka sehemu moja kwenda nyingine  amesema.Dk. Laizer ametoa mwito kwa madhehebu ya dini na Watanzania kwa ujumla waende kuwekeza Tabora na amewaomba wajasiriamali na wafanyabiashara mkoani humo wakae chonjo kwa kuwa baada ya muda mfupi mji huo utajaa.