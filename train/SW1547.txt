 UTAFITI umeonesha kuwa maambukizi mapya ya Ukimwi yameongezeka kwa kiwango kikubwa kwenye kundi la vijana wenye umri wa miaka 10 hadi 24 ambapo asilimia 40 kati ya asilimia 80 yako kwa wasichana wa umri wa miaka 15 hadi 19.Katibu Mtendaji wa Baraza la Taifa la Uwezeshaji Wananchi Kiuchumi (NEEC), Beng i Issa alisema hayo wakati wa ufunguzi wa Mkutano wa Mwaka wa Wasichana Balehe na Wanawake Vijana (AGYW) uliofanyika jijini Dar es Salaam. Alisema utafiti wa viashiria vya Ukimwi kwa mwaka 2016/17 umeonesha kuwa Tanzania ina jumla ya vijana milioni 12 wa umri wa miaka 10 hadi 19 ikiwa ni asilimia 24 na milioni tano wa umri wa miaka 20 hadi 24 ikiwa ni asilimia 31 ya idadi ya Watanzania wapatao milioni 44.Alisema Ukimwi umeendelea kuwa tishio la uchumi na maendeleo ya nchi na madhara yake yanaendelea kuwa ni changamoto katika kufikia malengo ya Mpango wa Taifa wa Miaka mitano.  Janga hili ni matokeo ya mchanganyiko wa sababu nyingi za kibaolojia, kijamii, kimila na kiuchumi. Madhara ya Ukimwi yameathiri mtu binafsi, familia, jamii na nchi kwa ujumla .  Hivyo, udhibiti wake unahitaji nguvu za pamoja. Kuna ushahidi wa kutosha kuwa mwanzo wa kumalizika kwa ugonjwa wa Ukimwi upo mikononi mwetu sisi sote,  alisema. Aliongeza kuwa miradi hiyo ya majaribio inayowalenga wasichana balehe na wanawake vijana imekuwa ikitekelezwa katika mikoa tisa ya Shinyanga, Dar es Salaam, Kagera, Dodoma, Morogoro, Singida, Mbeya, Iringa na halmashauri 24.Kwa upande wake, Kaimu Mkurugenzi Mkuu wa Tume ya Kudhibiti Ukimwi Tanzania (Tacaids), Jumanne Issango alisema malengo yao ifikapo mwaka 2020 ni kufikia wananchi wote kwa kujua hali zao ili wale walioathirika wawe kwenye dawa. Alisema kwa kuwa kundi la vijana maambukizi ya Ukimwi ni mabaya wamekuwa wakiwawezesha ili wajitambue kuhusu afya zao na kwa kushirikiana na wadau kuhakikisha kundi hilo linapata taarifa sahihi na kupata fursa za kiuchumi.