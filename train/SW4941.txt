 KOCHA Msaidizi wa Mbao FC, Abdulmutik Haji, amesema sababu ya kufungwa mabao 3-0 na Lipuli ni uwanja wa Samora kujaa maji.Mbao ililala kwa idadi hiyo ya mabao katika mechi ya Ligi Kuu iliyochezwa juzi kwenye uwanja wa Samora. Akizungumza na gazeti hili, Haji alisema hali ya uwanja kujaa maji kutokana na mvua zinazoendelea kunyesha nchini, ilifanya wachezaji wake kushindwa kucheza kwa uhuru na hivyo kufungwa mabao hayo. Siwezi sema nimezidiwa sehemu isipokua tu hali ya uwanja haikuwa nzuri kama ambavyo tunajua mvua ikinyesha viwanja vingi vinakua haviko salama,  alisema.Kwa upande wake, Kocha Mkuu wa Lipuli, Haruna Hererimana, licha ya ushindi huo, amelalamikia nidhamu ya wachezaji wake hali inayomfanya kubadilisha wachezaji katika kila mchezo.Kocha huyo aliwalalamikia wachezaji wake, Steven Mganga na Emmanuel Kichiba, kuwa hawana nidhamu na kueleza kuwa mchezaji huwezi kuwa mzuri kama hana nidhamu.Katika mchezo huo, mabao ya Lipuli yalifungwa na Seif Karihe dakika ya sita, Daruwesh Saliboko dakika ya 88 na bao la kujifunga la mlinzi wa Mbao, Rajab Rashid katika dakika ya 74 ya mchezo.