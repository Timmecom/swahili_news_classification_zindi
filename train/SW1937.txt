 WAZIRI wa Nchi, Ofi si ya Rais (Utumishi na Utawala Bora), George Mkuchika amesema rushwa ni donda ndugu ambalo halijapata tiba sahihi katika nchi nyingi duniani, licha ya mapambano yake kuwa makubwa zaidi hadi sasa.Mkuchika aliyasema hayo wakati wa siku maalumu ya mapambano dhidi ya rushwa kwa nchi za Umoja wa Afrika (AU) ambayo wasomi walizungumzia mali zinazotaifishwa baada ya kukamatwa kwa rushwa katika kongamano lililofanyika Chuo Kikuu cha Dodoma (Udom).Alisema licha ya Tanzania kufanya juhudi kubwa ambazo hata dunia imepongeza katika vita hiyo, lakini bado inakabiliwa na rushwa ndogo ambazo zimeota mizizi na ngumu kuzibaini ikiwemo rushwa ya ngono.Mkuchika alisema duniani kote rushwa inatajwa kuwa kikwazo cha maendeleo na kuwa asilimia 25 ya pato la kawaida (GDP) katika nchi za Afrika, inapotea kwa sababu ya rushwa na zaidi ya dola za Marekani bilioni 148 zinapotea kwa njia ya rushwa.  Hili siyo jambo dogo hata kidogo, na tukijidanganya kuwa tumeweza siyo sahihi lakini tunachoweza kusema katika rushwa kubwa tumejitahidi sana na hata dunia inajua, sasa huku chini ndiyo bado,  alisema.Mkuchika alisema rushwa ni ugonjwa unaotafuna taratibu na kuleta madhara huku akitolea mfano kuwa kuanzia mwaka 1980 hadi 2009 inakadiriwa kuwa Afrika imepoteza kati ya dola za Marekani bilioni 1.2 hadi dola za Marekani trilioni 1.4. Mkurugenzi wa Taasisi ya Kuzuia na Kupambana na Rushwa (Takukuru), Diwani Athumani, alisema mapambano dhidi ya rushwa ni vita kubwa inayopaswa kupiganwa na wote huku akisema kuna watu wanataja mapambano lakini hawafanyi kwa vitendo.