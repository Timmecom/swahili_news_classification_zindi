 KLABU ya Mtibwa Sugar imekosa uthibitisho wa malipo ya faini iliyopigwa na Shirikisho la Soka Afrika (CAF) takriban miaka kumi iliyopita.CAF iliomba uthibitisho wa faini hizo ili kuiruhusu Mtibwa kushiriki michuano ya Kombe la Shirikisho msimu ujao baada ya kupata nafasi hiyo kwa kutwaa ubingwa wa Kombe la FA.Mtibwa ilitakiwa kulipa karibu Sh milioni 30, ikiwa ni faini na gharama za timu ya Santos ya Afrika Kusini baada ya kushindwa kwenda kucheza mechi ya marudiano nchini humo.Hivi karibuni Shirikisho la Soka Tanzania (TFF) liliitaka klabu hiyo kupeleka uthibitisho wao kama walilipa deni hilo ili waruhusiwe kuendelea na mchakato wa ushiriki wao kwenye michuano hiyo.Mtibwa ilidai kulipa deni hilo kupitia makato ya milangoni katika mechi zake na ndipo ilipoambiwa kupeleka uthibitisho.Akizungumza na gazeti hili jana Mkurugenzi wa Mtibwa, Jamal Bayser alisema hawajapata uthibitisho unaotakiwa hivyo wanajipanga kutafuta njia nyingine. Vielelezo tumekosa na mpango uliopo ni kuzungumza na klabu ya Santos kuona watatusaidia vipi kama wanavyo watusaidie ili tupate nafasi ya kushiriki, alisema.Mwaka 2003, Mtibwa Sugar ilifungiwa na CAF miaka mitatu kutoshiriki michuano yoyote inayosimamiwa na shirikisho hilo kutokana na kushindwa kwenda Afrika Kusini kucheza mechi ya marudiano baada ya kupoteza ile ya nyumbani.Iwapo watashindwa kutimiza kile kilichohitajika watakuwa katika hatihati kutoshiriki na huenda nafasi yao ikachukuliwa na mshindi wa pili ambaye ni Singida United.Mara ya kwanza kwa Mtibwa Sugar kushiriki michuano hiyo ilikuwa mwaka 2001, kisha ikashiriki 2002 na mara ya mwisho ilikuwa ni 2003.