 SHIRIKISHO la Riadha Tanzania (RT) limetangaza majina ya wachezaji 28 watakaounda timu ya taifa kwa ajili ya maandalizi ya kushiriki mashindano ya Dunia ya Mbio za Nyika yatakayofanyika Denmark, Machi 30 mwaka huu.Katibu Mkuu wa RT, Wilhelm Gidabuday amesema mjini Moshi kuwa timu hiyo itakuwa chini ya jopo la makocha saba, na imechaguliwa baada ya mashindano ya wazi ya taifa ya mbio za nyika yaliyofanyika juzi chini ya udhamini wa DStv pamoja na Mamlaka ya Hifadhi ya Ngorongoro.Gidabuday alisema kuwa timu hiyo inajumuisha idadi hiyo ya wachezaji ambao wako katika Makundi manne ya umri na umbali tofauti tofauti, ambali wako wavulana na wasichana wenye uri chini ya miaka 18 na ile ya wakubwa wa jinsi zote huku pia kutakuwa na timu ya kupokezana vijiti, ambayo itaundwa na wachezaji kutoka makundi hao.Wanariadha watakaounda kundi la wanaume weneye umri wa zaidi ya miaka 18 ni Faraja Damas, Joseph Panga, Sylvester Marco na Stephano Huche (Arusha), Deogratius Nade (Manyara), Yohane Elisante (Arusha) na Bazil Sule (Polisi).Kwa upande wa wanawake katika kundi hilo la wakubwa waliopo ni Failuna Abdi (Arusha), Magdalena Shauri (JKT), Anjelina Daniel, Amina Mohamed, Marselina Issa na Neema Msuad (Arusha).Kundi la wavulana chini ya miaka 18 litakuwa na wachezaji saba, ambao ni Michael Kishimba (Arusha), Daniel Sinda (Arusha) Emmanuel Joseph (Manyara) Francis Damiano (Mbulu), Saimon Francis (Arusha) na Nicodemo Joseph (Mbulu) wakati wasichana watakuwa ni Agnes Protus (Arusha), Anastazia Ndoromongo (Arusha), Aisha Luguna (Arusha), Sara Hiti (JKT), Gace Jackson (JKT), Noela Lemmy (Arusha) na Catherine Philipo (Manyara).Kambi hiyo itakuwa chini ya jopo la wataalamu wanane wakiongozwa na Kocha Mkuu Meta Petro kutoka Klabu ya Riadha ya Rift Valley.Wengine ni Anthony Mwingereza (JWTZ), Andrea Panga (JKT), Thomas Tlanka (Arusha) na Juma Jambau (Singida).Mwanariadha wa zamani Marcelina Gwandu ameteuliwa kuwa matroni wa kambi hiyo, huku Mhadhiri wa Chuo Kikuu cha Dar es Salaam, Dk Hamad Ndee akipewa jukumu la kuratibu mafunzo hayo.Kambi hiyo inatarajia kuanza Februari 20 Arusha na wachezaji wote waliotajwa katika timu hiyo wanatakiwa kuripoti katika Uwanja wa Sheikh Amri Abeid kwa ajili ya maelekezo kabya ya kuanza rasmi kwa kambi hiyo.Akizungumza baada ya mashindano hayo, Meneja Uhusiano wa MultiChoice Tanzania (DStv), Johnson Mshana amesema DStv imekuwa ikishiriki kwa muda mrefu sasa katika kuinua mchezo wa riadha hapa nchini na kwamba ushiriki wao katika kufanikisha mashindano hayo ni katika mkakati wake endelevu wa kuhakikisha kuwa vipaji vya wanariadha wetu vinakuzwa na hatimaye kuweza kuliletea taifa medali katika mashindano ya kimataifa. Tuna mkakati kabambe wa  Ni Zamu Yetu  ambao lengo lake kubwa ni kuhakikisha kuwa wimbo wetu wa taifa unapigwa katika Michezo ya Olimpiki, hii ikiwa na maana kuwa nchi yetu inapata media tena ya dhahabu ili kupigiwa wimbo wa taifa katika michezo hiyo,  amesema Mshana.Kambi ya timu hiyo mjini Arusha inafadhiliwa na DStv pamoja na Mamlaka ya Hifadhi ya Ngorongoro.