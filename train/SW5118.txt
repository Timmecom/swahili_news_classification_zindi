 KOCHA Mkuu wa timu ya KMC, Jackson Mayanja amethibitisha kuwakosa wachezaji saba ambao ni tegemeo kwenye kikosi cha kwanza wakati timu hiyo itakapocheza mechi ya awali ya Kombe la Shirikisho dhidi ya As Kigali ya Rwanda.KMC wanaanza kucheza ugenini na wapinzani wao hao mechi itakayopigwa Agosti 10 wikiendi hii Rwanda kabla ya kukutana kwenye mchezo wa marudiano kati ya Agosti 23 na 25 jijini Dar es Salaam.Alisema wachezaji hao akiwemo mlinda mlango wa kimataifa, Jonathani Nayimana watakosekana kwa matatizo mbalimbali ikiwemo hati ya kusafiria, jambo lilosababishwa na kuchelewa kusainishwa mikataba.Aidha, alisema nafasi hiyo itazibwa na wachezaji wengine ambao anaamini wanaweza wanaweza kuonesha ushindani na kuwa chachu ya kupata ushindi kwenye mchezo huo. Wachezaji saba ambao nafikiria kuwa kwenye kikosi cha kwanza hawatakuwepo kwenye mchezo dhidi ya Kigali kama Jonathani lakini nafasi yake itachukuliwa na Juma Kaseja aliyekuwa nyota kwenye timu ya taifa atakuwepo na watakosekana kutokana na kukosa vyeti,  alisema Mayanja.Aidha, Mayanja amekiri kikosi chake kuwa na makosa madogo madogo ambayo atayafanyia kazi kabla ya kuvaana na Kigali kuhakikisha wanapata ushindi utakao wapa nguvu yakuendelea kupambana.Mayanja alisema kupitia mechi za Kombe la Kagame na ule wa kirafiki wa kimataifa dhidi ya Kariobang Sharks walioibuka na ushindi wa mabao 2-1 anaamini ni kipimo tosha kuelekea mchezo huo wa kimataifa.KMC wamepata fursa ya kushiriki michuano ya kimataifa kwa upande wa Kombe la Shirikisho Afrika baada ya kushika nafasi ya nne kwenye Ligi Kuu Tanzania Bara kwa msimu uliopita. KMC waliondoka jana kwenda Rwanda tayari kwa mchezo huo wa awali.