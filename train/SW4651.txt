 UONGOZI wa Shirika la Taifa la Hifadhi ya Jamii (NSSF) umetembelea kiwanda cha sukari cha Zanzibar kilichopo Mahonda Wilaya ya Kaskazini B Unguja, kinachomilikiwa na Kampuni ya Shanta Sugar Holding Ltd.Akizungumza wakati wa ziara hiyo, Mkurugenzi wa Mipango, Uwekezaji na Miradi wa NSSF, Gabriel Silayo aliushukuru uongozi wa kiwanda cha sukari Zanzibar kwa kuwapatia fursa ya kujifunza stadi za kilimo cha miwa na uendeshaji wa kiwanda cha sukari. Tunaushukuru uongozi wa kiwanda cha sukari Zanzibar kwa fursa hii ya kujifunza, NSSF tunatekeleza shughuli kama hii kule Mkulazi ambapo tayari tumeshalima shamba la miwa lenye ukubwa wa hekta 1,200 na tupo katika hatu za mwisho za kuanzisha ujenzi wa kiwanda cha sukari,  alisema Silayo.Meneja Uhusiano wa Kiwanda cha Sukari Zanzibar, Frank Mtui alisema kiwanda hicho kiliazishwa mwaka 1974, lakini kilisimama kufanya kazi na mwekezaji mpya aliingia mwaka 2013 na kuanza shughuli za uwekezaji mwaka 2015.Alisema kiwanda hicho kina uwezo wa kuzalisha tani 30,000 kwa mwaka, lakini kutokana na changamoto mbalimbali zinazowakabili, ikiwemo ufinyu wa ardhi kiwanda hicho kina zalisha tani 8,000 kwa mwaka. NSSF kwa kushirikiana na Jeshi la Magereza, wameanzisha Kampuni ya Mkulazi Holding Company Limited inayoendesha mashamba ya Mbigiri mkoani Morogoro, ambako kunatarajiwa kujengwa kiwanda cha sukari.