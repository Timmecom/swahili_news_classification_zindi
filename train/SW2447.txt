 BUNGE limeiomba serikali kuongeza tozo kutoka Sh 50 hadi Sh 100 kutoka kwenye mafuta au chanzo kingine kwa ajili ya kuongeza fedha zitakazogharamia miradi ya maji kupitia Mfuko wa Taifa wa Maji.Katika hotuba iliyowasilishwa jana bungeni na Waziri wa Maji, Profesa Makame Mbarawa ameliomba Bunge liidhinishe Sh bilioni 634.196 kwa matumizi ya wizara kwa mwaka wa fedha 2019/2020. Akiwasilisha maoni ya Kamati ya Kudumu ya Bunge ya Kilimo, Mifugo na Maji, Mwenyekiti wa kamati hiyo, Mahmoud Mgimwa, alisema ni muhimu ushauri huo uliotolewa kwa miaka mitatu mfululizo ukazingatiwa. Kwa miaka mitatu sasa kamati imekuwa ikiishauri serikali kuimarisha makusanyo ya Mfuko wa Taifa wa Maji kwa kuongeza tozo ya mafuta kwa kila lita ya petroli na dizeli kutoka shilingi 50 hadi shilingi 100. Kutotekelezwa kwa ushauri huo kunaathiri ufanisi wa utekelezaji wa miradi ya maji hususan kwa maeneo ya vijijini,  alisema.Alisema kamati alieleza kuwa endapo ushauri huo wa kamati utazingatiwa, kamati inaamini Mfuko wa Taifa wa Maji utakuwa chanzo cha uhakika cha ndani kwa ajili ya upatikanaji wa fedha za miradi mbalimbali ya maji. Mbunge wa Mtama, Nape Nnauye (CCM) alisema bado kuna tatizo la usimamizi kwenye wizara hiyo hususani katika mamlaka za maji. Alisema hoja ya kuongezwa tozo ya Sh 50 kwa Mfuko wa Taifa wa Maji sasa ni muda muafaka ikazingatiwa. Aliwataka wabunge wasikubali mpaka fedha hiyo iongezwe.Tusiendelee na kiburi hiki, kinaumiza wananchi, alisema.  Kuna kigugumizi gani kwa serikali kupitisha shilingi hamsini kwa miaka mitatu hoja hii inaletwa, lakini serikali inabaki na msimamo wake,  alisema Nape. Mbunge wa Sumve, Richard Ndassa (CCM) alisema amesikitishwa na utengaji mdogo wa fedha kwa ajili ya mradi wa maji kutoka Ziwa Victoria mpaka Malampaka wilayani Maswa.Alisema kiasi cha Sh milioni 200 zilizotengwa ni kama za kujengea choo badala ya mtandao wa maji. Akiwasilisha bajeti, Profesa Mbarawa alisema hadi Aprili 2019, Mfuko wa Maji umepata Sh bilioni 93.66 sawa na asilimia 59.1 ya makadirio ya mapato, kati ya fedha hizo Sh bilioni 91.52 zilipelekwa kwenye utekelezaji wa miradi.