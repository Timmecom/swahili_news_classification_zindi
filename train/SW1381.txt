 WATENDAJI wazembe na watoro wa kuhudhuria vikao vya kisheria, ambavyo vipo kwenye ratiba ya mwaka mzima katika ngazi ya mkoa na wilaya, wameonywa kuacha tabia hiyo.Onyo hilo limetolewa jana jijini hapa na Mkuu wa Mkoa wa Dodoma, Dk Binilith Mahenge wakati wa kikao cha Kamati ya Ushauri ya Mkoa (RCC) na kusisitiza kuwa vikao vya kikanuni na kisheria, hivyo vinapaswa kuheshimiwa na kuhudhuriwa na wajumbe wote wanaohusika na vikao hivyo. Si jambo jema na na haipendezi kwa mkuu wa wilaya au wa mkoa ambaye ndio mwenyekiti wa kikao anandaa kikao halafu wajumbe wanakipuuzia, tabia hii ni kukwamisha shughuli za maendeleo, nawaonywa wote wenye tabia hiyo muache mara moja,  alisema Dk Mahenge.Akizungumzia mvua zilizoanza kunyesha, aliwahimiza viongozi wa ngazi zote mkoani humo kusimamia na kujipanga vizuri kuzitumia mvua hizo kwa wakati kwa kuwaelekeza wananchi kupanda mazao ya kimkakati, kama ilivyo sera ya mkoa.Aidha, Dk Mahenge aliwakumbusha kuendelea kutekeleza agizo la Makamu wa Rais, Samia Suluhu Hassan, la kuifanya Dodoma kuwa ya kijani kwa kutumia mvua hizo kupanda miti ya kutosha katika maeneo yote ya Jiji na Halmashauri zake.  Wakala wa Misitu Tanzania (TFS) tayari imeshaandaa miti ya kutosha hivyo tuitumie vyema, kupitia mvua hizi,  alisisitiza. Pia aligusia migogoro na malumbano yanayokuwepo katika halmashauri kuhusu eneo halisi la kuweka jengo fulani liwe la zahanati ama soko, akitaka kuachwa kwa tabia hiyo.