 Mkutano huo utakaofanyika Bagamoyo, unalenga kujadili ni namna gani nchi za Afrika zitaondokana na kuuza nje bidhaa ghafi ambazo zinazipatia nchi hizo fedha kidogo za kigeni.Mwenyekiti wa Jumuiya ya Kukuza na Kuchochea Ushindani wa Maendeleo Barani Afrika (PACF) Profesa Burton Mwamila, alisema mkutano huo umeandaliwa na jumuiya ambayo ilianzishwa kwa msaada wa Umoja wa Afrika (AU) pamoja na Shirika la Maendeleo la Sweden (Sida).Profesa Mwamila alisema washiriki kutoka nchi 10 za Afrika watahudhuria mkutano huo ambao umeanza jana jioni huku kongano bunifu zipatazo 40 za Watanzania zitahudhuria mkutano huo.Wazalishaji hao watapata fursa ya kuonesha bidhaa mbalimbali ambazo wamezibuni ambazo baadhi yake zinauzwa nje ya nchi.Tangu kuanzishwa kwa jumuiya hiyo inayohusisha Serikali, wanataaluma na wazalishaji, Tanzania kumeanzishwa kongano bunifu 70, jambo ambalo Profesa Mwamila analielezea kuwa ni mafanikio makubwa yenye lengo la kuiletea nchi maendeleo.Alisema sekta ndogo za viwanda, wajasiriamali kwa kuwatumia wasomi na wabunifu ndio wenye fursa kubwa ya kuleta maendeleo kwa taifa kama zilivyofanikiwa nchi za Magharibi ambazo sekta hiyo ndiyo ya viwanda ndiyo inaajiri watu wengi zaidi kuliko sekta kubwa.Alisema wakati wa mkutano huo, wabunifu na wazalishaji watapata ujuzi wa kuboresha bidhaa zao na kuziuza nje vikiwemo vikundi vya wabunifu ambavyo vinadhaminiwa na Shirika la Kuendeleza Viwanda Vidogo nchini (Sido).Naye kiongozi wa jumuiya hiyo nchini, Sosthenes Sambua alisema lengo la jumuiya yake kuandaa mikutano hii ni kutaka Watanzania kutumia ubunifu wa rasilimali zilizopo nchini waweze kuongeza thamani ya bidhaa zao na kuziuza nje kwa fedha kubwa kuliko wakiuza kwenye malighafi.Alisema Serikali pekee haiwezi kuwaletea wananchi wake maendeleo bila kutumia wanataaluma waliopo nchini. Mkurugenzi wa Sido, Omari Bakari alisema jumuiya hiyo imekuwa chachu kubwa kwa vikundi vinavyodhamiwa na taasisi yake katika kubuni viwanda vidogo ambavyo vinawaletea wananchi maendeleo.