 CHAMA cha Wakulima wa Zabibu na Masoko Mpunguzi (UWAZAMAM) jijini hapa, kimeipongeza serikali kwa kupunguza tozo ya ushuru wa mchuzi wa zabibu kutoka Sh 3,315 hadi 450, kikisema hatua hiyo itainua uchumi wa mkoa na wakulima wa zao hilo.Hata hivyo, Uwazamam kimewaomba wanunuzi wa mchuzi huo, kuongeza bei kutoka Sh 1,540 za awali hadi Sh 2,000 kwa lita, hasa baada ya serikali kupunguza tozo hilo ili wakulima wanufaike na punguzo hilo.Katibu wa chama hicho, Emmanuel Temba amesema jijijni Dodoma kuwa, wanachama wa chama chao wanasindika na kuuza mchuzi wa zabibu, lakini wamekuwa wakikabiliwa na changamoto ya tozo kubwa, hali iliyosababisha wanunuaji kushindwa kununua mchuzi huo. Temba alimpongeza Rais John Magufuli na Bunge, kwa kuliona hilo na kuamua kupunguza tozo hiyo.Amesema anaamini wasindikaji wadogo, watapata soko kwa kuwa walikuwa wanakabiliwa na changamoto ya soko kutokana na wanunuzi kusuasua kwa madai tozo ni kubwa.Hata hivyo, Temba alisema tayari wanunuaji wakubwa wameonesha nia na wanachangamkia fursa ya kununua mchuzi huo kutokana na punguzo la tozo lililotangazwa na Bunge hivi karibuni. Kwa kuwa viwanda vikubwa vinavyochukua mchuzi huu vitakuwa vimepunguziwa kodi, basi tunaomba waangalie uwezekano wa kuongeza bei kwenye ununuzi kutoka Sh 1,540 hadi 2,000,  amesema Temba.Temba alisema waliamua kubuni kusindika mchuzi huo kutokana na hasara waliyopata wakulima ya kuharibika zabibu kwa kukosa wanunuzi.Amesema katika kipindi cha masika, walinunua zabibu tani 19 zenye thamani ya Sh milioni 11.4 na kupata mchuzi lita 15,000 ambao uliuzwa kwa Sh milioni 18, huku msimu wa mwaka 2016 wakati wa kiangazi walinunua tani 62.6 zenye thamani ya Sh milioni 75.1 na walipata lita 48,000 ambazo waliuza kwa thamani ya Sh milioni 86.4.Amebainisha kuwa msimu wa kiangazi mwaka 2017 walinunua tani 108 kwa Sh milioni 129.6 na kupata mchuzi wa lita 84,000 ambao uliuzwa kwa Sh milioni 151.2.Aidha, alisema wataendelea kuongeza uzalishaji wa mchuzi huo kutokana na kupata soko la uhakika kwa kuuza mchuzi huo kwa wadau wa mazao ya kuzalisha zabibu wa ndani na nje.