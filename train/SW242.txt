 MKUU wa Mkoa wa Pwani, Evarist Ndikilo amewataka waajiri ambao ni raia wa kigeni, wakiwemo wawekezaji kwenye sekta ya viwanda, wazingatie viwango vya mishahara kisheria.Aliyasema hayo kwenye sherehe za Siku ya Wafanyakazi Duniani (Mei Mosi) kimkoa kwenye Uwanja wa Shule ya Msingi na Sekondari Chanzige wilayani Kisarawe. Alisema baadhi ya waajiri hao, wamekuwa wakiwalipa mishahara midogo ambayo haiendani na sheria za nchi. Ndikilo alisema kutokana na changamoto ya ukosefu wa ajira, baadhi ya waajiri wamekuwa wakiwalipa wafanyakazi mishahara isiyoendana na hali halisi pamoja na viwango ambavyo vimewekwa kisheria na serikali. Pamoja na kutoa ajira lazima wazingatie staha na si kuwadhalilisha wafanyakazi kwa kuwanyima haki zao stahiki zikiwemo za vifaa, likizo na fedha za likizo serikali haitakubali kuona wafanyakazi wananyanyaswa,  alisema. Aidha, aliwataka waajiri wote kutowanyima haki wafanyakazi kujiunga na vyama vya wafanyakazi, kwani viko kisheria na vinaleta tija kama vitatumiwa vizuri.Kwamba hata kama kuna changamoto, watakaa meza moja na kujadili kwani vyama hivyo ni darubini ya kupima joto la mwajiri na wafanyakazi wake.  Sitapenda kusikia wafanyakazi wamefukuzwa kazi kwa kujiunga na vyama vya wafanyakazi kama jambo hili litaendelea sitakubali na wafanyakazi wawe huru kujiunga na vyama vya wafanyakazi kwani ni haki yao ya msingi na vipo kisheria vimeundwa kisheria, ikiwa ni jukwaa la kujadili kuwasiliana na mwajiri na watoe ushirikiano wa dhati ili kujenga mshikamano ambapo utendaji na uwajibikaji utakuwa mkubwa,  alisema Ndikilo.Hata hivyo, alivitaka vyama vya wafanyakazi kuwaelewesha juu ya uwajibikaji, na serikali inathamini wastaafu na kuitaka mifuko ya hifadhi ya jamii ya PSSSF na NSSF wafanye kazi kwa weledi kwa kulipa malipo ya wastaafu kwa wakati.