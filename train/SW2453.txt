 KAIMU Kocha Mkuu wa Yanga, Charles Mkwasa, amesema Simba ni timu ya kawaida kama timu zingine zinazoshiriki Ligi Kuu Tanzania Bara, hivyo hana hofu na mchezo wa Januari 4, mwakani baina ya mahasimu hao wa Kariakoo.Akizungumza juzi Dar es Salaam baada ya mchezo wa Kombe la Shirikisho baina ya timu yake na Iringa United, Mkwasa alisema mchezo baina ya Simba na Yanga uko mbali, hivyo kuongelea kwa sasa wakati wana michezo miwili ya Ligi Kuu dhidi ya Tanzania Prisons na Mbeya City ni kudharau timu nyingine. Akili na macho yetu ni kujipanga kwanza na michezo miwili iliyo mbele yetu kabla ya kuanza kuongelea mechi dhidi ya Simba, kwani ni timu ya kawaida kama timu nyingine, hivyo siwezi kuihofia, maandalizi yetu yatakuwa kama tunavyojiandaa kucheza na timu nyingine zinazoshiriki Ligi Kuu ya Tanzania Bara,  alisema.Mkwasa alisema uzoefu alionao tangu akiwa mchezaji na kuwa kocha, mechi hiyo ni ya kawaida na timu yeyote inaweza ikafungwa kama haitajipanga vyema hivyo cha msingi ni kujiandaa tu.Alisema kufunga mabao manne kwenye mchezo huo kumempa faraja kwani kikosi hicho kilikuwa na changamoto ya kufunga, hivyo ana amini tatizo hilo katika kipindi hiki litaisha. Derby  hiyo ya Kariakoo imeteka hisia za mashabiki wa timu zote na itachezwa Januari 4 katika Uwanja wa Taifa, Dar es Salaam, huku kila upande ukitamba kuibuka na ushindi ili kuweka heshima mtaani kwao.Katika mchezo huo, Simba itakuwa mwenyeji na inatarajiwa kuingia uwanjani ikijiamini kutokana na matokeo ya msimu uliopita kuwabeba, kwani mchezo mmoja walitoka suluhu na marudiano Simba ilishinda 1-0 lililofungwa na Meddie Kagere.