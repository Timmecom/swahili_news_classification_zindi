 NAHODHA na mchezaji mkongwe kwenye kikosi cha Yanga Kelvin Yondani, ameelezea kufurahishwa na mwenendo wa timu hiyo tangu kuanza kwa msimu mpya wa Ligi Kuu ya Tanzania Bara.Kabla ya mechi za leo Yanga inashika nafasi ya pili kwenye msimamo wa ligi ikiwa na pointi 22 na imecheza michezo minane ikiwa ni pungufu dhidi ya vinara wa ligi hiyo Azam FC wenye pointi 24 na mabingwa watetezi Simba ambao wapo nafasi ya tatu na pointi zao 20. Simba na Azam zinacheza leo. Yondani amesema imani yake ni kuona jeshi lake linaendelea kupambana na kuhakikisha wanaisaidia Yanga inafikia malengo iliyojiwekea na hilo linawezekana kutokana na ari waliyokuwa nayo na kwamba mashabiki na wanachama wao watafurahi. Tumecheza mechi nane na kitu kizuri hatujapoteza tupo nafasi ya pili jambo zuri ni kuona wachezaji bado wana ari kubwa ya kupambana na kuipigania timu yao kupata matokeo mazuri,  alisema Yondani.Nahodha huyo mwenye mchango mkubwa kwenye kikosi cha mabingwa hao wa kihistoria alisema kadri ligi inavyoendelea kushika kasi ndiyo wanazidi kuimarika hivyo hadhani kama mwendo walioanza nao unaweza kupungua kama ambavyo watu wanafikiria.Alisema lipo kundi kubwa la watu wanaponda ushindi wanaoupata kutokana na mechi zote kucheza nyumbani lakini kwake haoni kama kuna ukweli kutokana na namna walivyojipanga msimu huu. Baadhi ya watu wanaponda ushindi wetu kutokana na mechi zote kucheza nyumbani lakini ukiangalia mechi zote tulizoshinda tumepambana kwa jasho letu wenyewe na tumeshinda kwa haki hivyo wanaosema hivyo ni chuki zao dhidi yetu,  alisema Yondani.Kocha mkuu wa timu hiyo Mkongomani Mwinyi Zahera, alisema kuna uwezekano mkubwa wa lengo walilojiwekea kufanikiwa mwishoni mwa msimu huu kutokana na wachezaji wake kufuata vyema mbinu anazowapa.Alisema kikosi kucheza mechi nyingi nyumbani kwenye uwanja wa taifa kumewasaidia kuimarisha kiwango chao na kuwajengea wachezaji wake ari ya kujiamini ndiyo maana wamekuwa wakipata ushindi wa mfululizo. Hatukuwa na maandalizi mazuri kujiandaa na msimu lakini nafurahi kuona kila siku tunazidi kuimarika na kuwa bora naamini usajili tulioufanya umeonyesha thamani yake ingawa ndiyo mwanzo na bado mapungufu tunayo lakini mazuri yanakuja,  alisema Zahera.Kocha huyo alisema uwepo wa wachezaji wakongwe kama Yondani na Thabani Kamusoko na Amissi Tambwe kumeifanya timu hiyo kuwa na uwiano mzuri ndani ya uwanja ndiyo maana wamekuwa wakicheza kwa uelewano mzuri.Alisema baada ya dirisha dogo amepanga kuongeza wachezaji wachache ili kuzidi kukiimarisha vyema kikosi chake kwa ajili ya kumalizia ngwe iliyobaki na kuhakikisha wanafikia malengo yao.Yanga keshokutwa inatarajia kushuka kwenye uwanja wa Taifa Dar es Salaam, kuwakabili Lipuli FC mchezo ambao unatarajiwa kuwa na ushindani wa aina yake kutokana na ubora wa timu hiyo kutoka Iringa.