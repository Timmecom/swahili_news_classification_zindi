 WAZIRI wa Mambo ya Ndani ya Nchi, Kangi Lugola amemuagiza Mkurugenzi Mkuu wa Mamlaka ya Vitambulisho vya Taifa (NIDA), Dk Anold Kihaule kuhakikisha mali zote walizojimilikisha watendaji wa mamlaka hiyo, zinarudishwa haraka.Ametoa maagizo hayo alipofanya ukaguzi wa mali za NIDA, zikiwemo kompyuta mpakato, jenereta na vifaa mbalimbali vyenye thamani ya Sh milioni 15, zilizodaiwa kuibwa katika Kituo cha Kuhifadhi Kumbukumbu cha Kibaha mkoani Pwani.Lugola alifanya ukaguzi huo, baada ya kupata taarifa kutoka kwa raia wema kuhusu kuwepo kwa wizi wa vifaa hivyo.Waziri huyo alimtaka Dk Kihaule kuhakikisha mali hizo pamoja na magari matatu, ambayo watumishi wa mamlaka hiyo akiwemo aliyekuwa Mkurugenzi Mkuu wa NIDA, Dickson Maimu kujimilikisha kinyemela zinarudi.Alisema Maimu alijimilikisha gari aina ya LandCruiser lenye namba za usajili STK 2524, wakati viongozi wengine wa juu, Paulo Bwasondi akijimilikisha gari aina ya LandCruiser lenye namba za usajili STK 4671 na Sabina Nyoni, alijimilikisha gari aina ya LandCruiser lenye namba za usajili STJ 1633.Imeelezwa kuwa Lugola alifanya uhakiki wa magari 95, yaliyokuwa kwenye orodha ya mali za NIDA na mali mbalimbali za mamlaka hiyo, ndipo alipobaini kuwa gari namba 93, 94 na 95 kumilikiwa na watu binafsi.Alipomuuliza Dk Kihaule kwa nini magari hayo yanaonekana kumilikiwa na watu binafsi, alijibiwa kuwa waliuziwa kwa mkopo.Ndipo Lugola aliagiza aletewe nyaraka za mauziano hayo. Baada ya kutilia shaka jambo hilo, Waziri huyo alikwenda mbali zaidi na kumtaka Mkurugenzi Mkuu wa NIDA, kuwasiliana na watendaji wake ili magari mengine yaliyobaki, yafikishwe ofisini kwake yakiwa na kadi na vielelezo vyote ili ajiridhishe kama kweli magari hayo yapo au la.Kutokana na kupotea kwa kompyuta mpakato, jenereta na vifaa mbalimbali katika Kituo cha Kibaha, Lugola alimtaka Mkurugenzi Mkuu huyo kuwasimamisha kazi watumishi watatu wa NIDA akiwemo Gibson Ivon, George Mwandezi na Zablon Rusohoka ili kupisha uchunguzi.Watumishi hao wamedaiwa kuhusika na wizi huo wa kompyuta mpakato na jenereta. Lakini, pia imeelezwa kukosekana kwa orodha ya vitu kwenye kituo hicho cha Kibaha, inakuwa rahisi vitendo vya wizi kufanyika.