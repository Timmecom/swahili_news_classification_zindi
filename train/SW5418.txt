 WAZIRI Mkuu Kassim Majaliwa amehimiza majukwaa ya fursa za biashara, yafanyike na kusambaa nchi nzima, ili kuibua fursa na kuzitangaza ndani na nje ya nchi.Hali kadhalika ameitaka Kampuni ya Magazeti ya Serikali (TSN), kuona uezekano wa kuandaa majukwaa hayo ya biashara katika siku za usoni katika ngazi za kisekta na kiwilaya.Waziri Mkuu aliyasema hayo mjini Tabora jana, wakati akizindua Jukwaa la Fursa za Biashara na Uwekezeji mkoa wa Tabora na huduma mpya ya magazeti ya TSN kupitia mtandao.Alisema serikali inafarijika na kazi kubwa inayofanywa na TSN ya kuhabarisha na kuelimisha jamii kupitia majukwaa hayo, yanayoibua fursa mbalimbali za uwekezaji na biashara ambazo awali zilikuwa hazifahamiki.  Niwaombe TSN kwa kushirikiana na mikoa mingine endeeleni kuandaa na kuhimiza majukwaa haya. Ni matumaini yangu kuwa kila baada ya jukwaa kama hili kutafanjyika tathmini za kina kupima matokeo tarajiwa,  alihimiza.Alisema kazi iliyofanywa na kampuni hiyo ya serikali, wachapishaji wa magazeti ya Daily News, HabariLeo na Spotileo kwa miaka miwili, na kupitia mikoa nane mpaka sasa serikali imeoina faida zake. Alitaja faida za majukwaa hayo kuwa ni kusaidia upatikanaji mitaji, teknolojia, ajira na kuongeza mapato ya serikali hali iliyosaidia kuboresha maisha ya watu.Katika upande wa TSN kuandaa majukwaa ya kiwilaya na kisekta, Waziri Majaliwa, aliishauri taasisi hiyo kuanza kufikiria kutekeleza hilo, kwani litaibua fursa zaidi na elimu kwa wafanyabiashara, wawekezaji na serikali katika maeneo hayo.  Kwa mfano katika madini, mnaweza kuandaa jukwaa litakaloangalia kuanzia uchimbaji, processing hadi uchenjuaji. Halikadhalika mnaweza kuangalia sekta ya kilimo, ufugaji na ujasiriamali , alisema.Alizitaka idara zote za serikali katika ngazi za mikoa na wilaya , kushirikiana katika kubuni njia zitakazosaidia kuibua fursa zilizopo ili zipate uwekezaji haraka. Alisema suala la uchumi wa viwanda, ndio azma ya Serikali ya Awamu ya Tano chini ya Rais John Magufuli, ambayo imeazimia kufikia uchumi wa kati kupitia viwanda ifikapo 2025. Mikoa yote lazima ijikite katika kufikia azma hii lengo ni kujenga fursa za ajira. Uchumi utakapokua utaiwezesha serikali kutengeneza mipango ya maendeleo ya wananchi,  alieleza.Akizungumzia fursa za uwekezaji zilizoibuliwa na jukwaa hilo mkoani Tabora, alisema kwa hali ilivyo, mkoa huo ni muafaka na unafaa kwa uwekezaji. Aliutaka uongozi wa Tabora na wananchi kutumia fursa zilizotengenezwa na serikali za miundombinu bora, ikiwemo barabara za lami zilizokamilika na zinazoendelea kujengwa, uwanja wa ndege unaoboreshwa na mradi wa reli ya Standard Gauge (SGR) kujiinua kiuchumi na kibiashara. Mimi ni mdau mkubwa wa Tabora, nafahamu fursa zilizopo Tabora. Mkoa huu unafaa kwa uwekezaji. Ukiwekeza Tabora unajihakikishia usalama wako,  alisema. Alisema pamoja na kufikika kwa mkoa huo kutoka pande zote nchini, lakini pia mkoa huo umejaliwa kuwa na fursa lukuki kama vile ardhi kubwa ya kutosha ambayo mpaka sasa ni asilimia 50 tu ndio imetumika, misitu na hifadhi lakini pia kila zao linalimwa mkoani humo. Tabora ni mkoa wa kwanza wa uzalishaji tumbaku na mazao mengine na kila wilaya imeajidaa kukaribisha wawekezaji. Pia Tabora ina nishati ya umeme kupitia gridi ya taifa ya umeme.Uwekezaji Tabora unafaa na ni mahali pake, alisisitiza Alisema kisekta, sekta ya elimu Tabora imesheheni kwa kuwa na taasisi kongwe za elimu, huduma nzuri za afya kupitia hospitali ya rufaa ya mkoa, vituo vya afya na zahanati zinazoendelea kujengwa. Aidha, alibainisha kuwa Tabora ni moja ya mikoa itakayonufaika na mradi wa maji kutoka Ziwa Victoria unaogharimu kiasi cha Sh bilioni 500, ambao maji yake yatasambazwa katika takribani Halmashauri zote nane za mkoa huo.Aliwataka wawekezaji kuwekeza Tabora kwa kuwa ni mkoa wenye bahati kwani hata bomba la mafuta kutoka Holili kwenda Tanga pia linapitia Tabora. Naye, Waziri wa Habari, Utamaduni, Sanaa na Michezo, Dk Harrison Mwakyembe, alisema Jukwaa la Biashara Tabora ni jukwaa la mfano kwa kuwa limepata bahati ya kuhudhuriwa na viongozi wengi akiwemo kiongozi wa juu wa serikali. Leo hapa tuna Waziri Mkuu, mawaziri watatu lakini pia tuna wabunge tisa. Hii ni fursa nzuri kwa wakazi wa Tabora kulitumia vyema jukwaa hili,  alisema Dk Mwakyembe. Alipongeza kazi kubwa iliyofanywa na timu ya waandishi wa HabariLeo, mkoani Tabora na kuweza kuchapa gazeti lenye kurasa 68 jana, huku kati hizo, kurasa 48 zikuhusu mkoa wa Tabora pekee.Katika hatua nyingine, Mwakyembe alimkaribisha Waziri Mkuu Majaliwa, kuzindua huduma rasmi ya magazeti ya serikali kupitia mtandao, hatua itakayomuwezesha mtu kusoma magazeti hayo hata kwa simu yake ya kiganjani. Kwa upande wake, Waziri wa Viwanda, Biashara na Uwekezaji, Joseph Kakunda aliipongeza Kampuni ya TSN kwa kuandaa jukwaa hilo, ambalo limezitangaza na kuziibua fursa za uwekezaji na biashara za Tabora. Nakiri mbele yako, hakuna washauri wazuri kama watalaamu katika tasnia ya habari kwani kazi yao inagusa kwa weledi kila sekta,  alisema. Aliwataka wananchi wa Tabora kuchukua fursa ya jukwaa hilo na fursa zilizopo mkoani humo, na kuzitumia kukuza uchumi wao na taifa kwa ujumla. Tabora ni mkoa wa kimkakati, barabara zote zikikamilika, reli ya kisasa (SGR), kiwanja cha ndege kukarabatiwa mizigo inayopita Tabora itaongezeka kutoka tani milioni mbili ya sasa hadi kufikia tani milioni 10 hadi 15,  alisisitiza. Alishauri mkoa huo kutumia fursa hizo na kujiandaa kujenga kanda maalumu ya uwekezaji itakayowezesha mkoa huo kuwa kituvu cha mawasiliano na uchumi.Naye Naibu Waziri, Ofisi ya Rais (Tamisemi), Mwita Waitara, alipongeza hatua ya kuandaliwa kwa jukwaa hilo akisema ni kutekeleza maagizo ya viongozi wakuu wa nchi wa kuhakikisha kila mkoa unakuwa vinwada angalau 100. Akimwakilisha Waziri wa Tamisemi, Selemani Jafo, Waitara alisema tathamini iliyofanywa huko nyuma ilionesha kwamba viwanda vilivyoanzishwa tulikuwa na viwanda 2,280 sawa na asilimia 46.Kwa upande wake, Kaimu Mhariri Mtendaji wa TSN, Tuma Abdallah, alisema TSN kama chombo cha habari, iliamua kuandaa majukwaa ili kutoa mchango wake katika kuibua fursa mbalimbali za mkoa husika. Alisema tangu TSN iamue kuandaa majukwaa ya biashara na Tabora umekuwa ni mkoa wa nane, imeona utayari mkubwa wa wananchi katika kujitafutia maendeleo.Alisema mbali na kuchapisha magazeti, TSN pia inatoa huduma mbalimbali kama vile za kuandaa vipindi maalumu (documentaries), huduma za kutasfiri na huduma za kuchapisha magazeti. Alisema waandishi wa TSN wamekaa mkoani Tabora, wakipita wilaya moja hadi nyingine na kumulika fursa zinazopatikana katika mkoa huo. Alisema kupitia mitandao ya kujamii ya TSN inayoangaliwa na kutembelewa na zaidi ya watu 2,000,000 duniani kote, habari za Tabora kwa muda huo pia zimewafikia watu hao.