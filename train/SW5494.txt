 WAWAKILISHI wa Tanzania kwenye michuano ya Ligi ya Mabingwa Afrika, Simba wanatarajia kuondoka leo kuelekea mjini Lubumbashi kuwafuata TP Mazembe ya Congo.Kikosi cha wachezaji 18 kikiambatana na viongozi mbalimbali kilitarajiwa kuondoka asubuhi ya leo kwa ndege ya kukodi kwa ajili ya mchezo huo utakaochezwa kesho. Akizungumza na gazeti hili jana, Meneja wa Simba Patrick Rweyemamu alisema wachezaji wote wako vizuri na tayari kwa mchezo huo. Safari yetu itakuwa kesho (leo) na wachezaji wako salama isipokuwa mmoja ambaye ni Paschal Wawa aliyeumia mchezo uliopita, yeye hatakwenda,  alisema. Awali, kocha wa mabingwa hao watetezi wa Ligi Kuu, Patrick Aussems alisema mchezo huo ni muhimu kwao kushinda na kwamba anataka kwenda kuweka historia nyingine.Alisema hautakuwa mwepesi kwa sababu kila mmoja anatambua umuhimu katika kusonga mbele hatua ya nusu fainali.  Tuliwashangaza hapa nyumbani kwa sare na tutakwenda kushinda kwao, tumejipanga kufanya vizuri naamini tunaweza kusonga mbele hatua ya nusu fainali,  alisema.