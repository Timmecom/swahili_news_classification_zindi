 MWEZI uliopita Mbunge wa Geita Vijijini, Joseph Kasheku Msukuma, aliibua hoja kuwa hivi sasa tasnia ya fi lamu nchini imeporomoka kutokana na Watanzania wengi kuwa si wafuatiliaji wa kazi za wasanii wa ndani.Aliyasema hayo bungeni mjini Dodoma alipokuwa akichangia hoja baada ya Waziri wa Habari, Utamaduni, Sanaa na Michezo, Dk Harrison Mwakyembe, kuwasilisha makadirio ya mapato na matumizi ya wizara yake. Katika hoja yake Msukuma alisema tasnia ya filamu iko hoi na wasanii wengi wa filamu wamekuwa wakitegemea fedha za michango ya misiba kujinufaisha.Akazidi kudai kwamba wasanii hao wamefungua madanguro na kuwa makuwadi kwa wanaume, kwa sababu tumeruhusu utamaduni wa nje tukaacha wa kwetu. Aliyasema hayo akirejea tamthilia za Kikorea, Kichina na Kituruki zinazotafsiriwa kwa Kiswahili na kurushwa nchini. Katika hoja za wasanii wa filamu nchini waliofika kwenye kikao kazi mbele ya Waziri Mkuu, Kassim Majaliwa jijini Dodoma, walisema kuwa tatizo kubwa ni sheria na kanuni za filamu zilizopo, huku wakidai kuwa Mtendaji Mkuu wa Bodi ya Filamu ndiye tatizo.Yapo mengi sana yalisemwa kuhusu Mtendaji Mkuu wa Bodi, Joyce Fissoo, ambayo nisingependa kuyarudia, hata hivyo, nikiwa mdau, sipingani wala kukubaliana na hoja hizo, ila ninachoweza kusema ni kuwa tatizo ni kubwa kuliko wengi wanavyodhani, na lipo ndani ya wasanii wenyewe. Nimekuwepo kwenye harakati za uanzishwaji wa Shirikisho la Filamu Tanzania (TAFF) na nilikuwa Katibu Mkuu wa TAFF, hivyo ninaelewa mengi ndani ya shirikisho na vyama vyake, achilia mbali wasanii wenyewe.Wasanii wameshindwa kutambua kuwa dunia inahitaji kile kitokacho ndani yao ikiwemo uvumilivu, usawa, haki, thamani na kujitolea. Ni vigumu sana kupata kutoka katika dunia vile ambavyo hawakuvipanda kwa kuwa chochote ambacho hawakukipanda duniani, hawawezi kukipata katika dunia hiyo hiyo.Tatizo kubwa si mtendaji wa bodi bali wasanii wengi hawataki kuingia kwenye mfumo waliowekewa. Suala la tamthilia za Kichina, Kituruki n.k. zinazotafsiriwa kwa Kiswahili na kurushwa nchini kusababisha soko la filamu kuporomoka si tatizo kubwa kama tunavyoaminishwa, kwani zimepata nguvu baada ya watazamaji kukosa kile wanachokihitaji kwenye kazi zetu.Tujiulize: je, tukizuia kutafsiri filamu za nje au hata kuzuia kuingiza filamu za nje ndiyo tutauza zaidi filamu zetu? Ni sawa na kudhani kuwa unapaswa kuzuia nyimbo za kina Chris Brown na Beyonce Knowles zisichezwe Tanzania ili nyimbo za Bongo Fleva zipande thamani na kupanda chati. Kama tukijifungia hivyo tutakuwa tunajidanganya wenyewe, dunia imekuwa kijiji na soko ni zaidi ya huria.Kama tutaboresha kazi zetu na kuacha uvivu wa kufikiri, Bongo Movies zinaweza kuuza hata Marekani. Si kweli kwamba soko la filamu limekufa, soko bado linahitaji filamu nyingi zaidi na bado hazitatosha, kinachopaswa kufanyika ni kutengeneza kazi nzuri na siyo kuzuia kazi za wengine. Nikimnukuu mwandishi, mjasiriamali na mwalimu wa Marekani, Tony Robbins, anasema:  Hatupo katika kizazi cha taarifa na maarifa. Tupo katika kizazi cha burudani na starehe. Tony Robbins pia anajulikana kwa matangazo yake kwenye runinga, semina na vitabu mbalimbali, ikiwa ni pamoja na  Unlimited Power  na  Awaken the Giant Within . Burudani ni biashara inayokua kwa kasi sana barani Afrika zaidi ya kawaida. Sekta ya burudani imejaa fursa nyingi sana kupita kawaida. Yeyote atakayeamua kuichunguza sekta hii kwa makini atashangaa fursa zilizojaa.Kila siku mamilioni ya watu duniani wanahangaika kutafuta sehemu za kustarehe, vitu vya kujistarehesha na kujiburudisha, michezo na matamasha ya kufurahisha. Kwa mujibu wa tafiti zilizopo, sekta ya burudani inatengeneza zaidi ya dola bilioni 50 za Marekani kila mwaka. Sekta hii inaongoza katika kutengeneza ajira kuliko sekta zote barani Afrika.Afrika ikiwa kama sehemu ya kivutio cha utalii, vipaji vya filamu na muziki bado vibichi. Dunia nzima inahamia Afrika kwa sababu Afrika inaendelea kukua na kukua katika sekta ya burudani. Sekta za Filamu na muziki zimekua kwa kasi zaidi ya kawaida. Zimejaa vipaji visivyo na kikomo. Hii fursa bado mbichi sana Tanzania. Japo watu wanafanya muziki au kutengeneza filamu lakini sekta hii bado haijaguswa vya kutosha.Wasanii katika sekta ya burudani ni zaidi ya watu wa kawaida. Wapo juu ya kilele. Msanii katika burudani anaweza kuingiza pesa nyingi ndani ya dakika tano pesa ambayo mtu mwingine anaweza kuipata kama akikusanya pesa hizo tokea anapojitambua mpaka uzeeni. Wao wanaweza kutengeneza ndani ya dakika tano na serikali inaweza kujipatia kodi kubwa hapa ikiangalia kwa jicho la kiuchumi.Sekta hii imejaa pesa nje nje kuliko kawaida, ingawa ukikutana na wasanii wengi maarufu utasikitika kuona kuwa maisha yao kwa asilimia kubwa hayana uhalisia, hii maana yake ni kuwa bado hawajagusa kabisa sekta hii. Kuna uzembe fulani wa kufikiri hapa na wanajua hivyo. Hakuna malengo hapa. Kuna ubabaishaji uliopindukia. Hii ndiyo sababu wengi wameamua kutumika na wanasiasa. Msanii ni mtu mkubwa sana duniani, siyo mtu wa mchezo mchezo lakini wasanii wengi wa nchi hii Mungu awasaidie maana hawajaamka.Wako wapi wafanyabiashara wajanja Afrika waweze kuichangamkia fursa ya filamu Tanzania? Watanzania wanatamani kuona filamu zilizobamba lakini hazipo sokoni. Hakuna filamu nzuri sasa. Tuwe wakweli, mauzo ya filamu za Kibongo yakoje kwa sasa? Yameshuka kuliko kawaida, lakini hii haimaanishi kuwa Watanzania hawapendi filamu, ila filamu za maana ni chache mno kuliko mahitaji ya soko.Hii ndiyo sababu filamu na  series  za nje, hasa za Kikorea, China na India zinazotafsiriwa Kiswahili  zinabamba ile mbaya   hebu fikiria kama badala ya umaarufu wa series hizo, tufanye ingekuwa ni filamu mpya ya JB au Ray ni kiasi gani cha kodi serikali ingekusanya? Lakini pia hao wanaotafsiri hizo filamu wanalipa kodi? Pia tujiulize, kwa nini hivi sasa filamu hizo zinatamba na kupata umaarufu? Ni kwa sababu wasanii katika tasnia ya filamu nchini walibweteka. Walibweteka na kusahau kuwa sanaa ndiyo inayoweza kutengeneza pesa nyingi sana kuliko hata kazi za kuvaa tai maeneo ya Posta.Lakini hali hii si kwa Tanzania pekee, hata nchi zingine za Afrika kama Nigeria (Nollywood) ambao mchango wa sekta ya filamu kwa Taifa ni Naira bilioni 853.9 (Dola bilioni 2.37 za Marekani), wamegusa kiasi kidogo sana katika sekta hii ya filamu Afrika. Katika nchi kama Nigeria yenye matatizo ya ukosefu wa ajira, Nollywood peke yake imefanikiwa kuajiri zaidi ya watu milioni 1 (bila maharamia) na kuifanya sekta ya filamu kuongoza baada ya sekta ya kilimo.Hii ni ishara ya jinsi gani sekta ya filamu pekee inavyoweza kukuza na kubadili uchumi wa nchi yoyote, kwa njia ya utoaji wa ajira kama itachukuliwa kwa umakini mkubwa. Matokeo ya kukubalika kwa sinema pia huwafanya watayarishaji wa sinema, waigizaji na watendaji wengine kuwa na heshima kwenye jamii na hata kisiasa. Mwanzoni Nollywood ilianza kama aina fulani ya wazimu wa kutengeneza  home video  za bajeti ndogo.Filamu zilitengenezwa na wafanyabiashara zaidi kuliko wanataaluma, na baadaye soko la ushindani likaanza kudai ubora na ndipo tulipoanza kuona filamu nzuri zikiibuka baadaye, kama ile ya Kunle Afolayan ya  The Figurine .Swali ni kwamba, Tanzania na Afrika Mashariki tunahitaji kuichukulia sekta ya burudani kama sekta mpya yenye mchango kiuchumi au suala ni wasanii kupata umaarufu tu ili uweze kuwasaidia kwenye mambo mengine yasiyo ya kisanii, kama kukimbilia kwenye siasa? Nini kimetusibu jamani? Siasa? Wapo wasomi wengi mitaani wamefungwa na vyeti vyao wakati wana vipaji lukuki na wana uwezo wa kuanzisha miradi katika filamu na muziki lakini wamebaki kukosoa tu na wengine kulala fofofo. Siku wakija kuamka watakuta kila kitu kimekwisha haribika.Nimekutana na vijana wa kawaida sana hawajaenda hata shule, hawajui hata kuandika lakini waliweza kujiajiri kupitia filamu na muziki na walikuwa wanaingiza pesa kimchezo mchezo kuliko hata mameneja na wengi wao walimiliki kampuni tena nyingi zikiwa hata hazijasajiliwa. Hebu fikiria, kama wasanii wasingebweteka na kuruhusu filamu za nje ziteke soko letu nchi hii ingeingiza pato kiasi gani kupitia filamu na muziki? Waafrika wengi wanapenda starehe, Waafrika wengi tunapenda kuburudishwa na hii ni fursa kwa wasanii.Fursa katika filamu na muziki ni zaidi ya kawaida hapa Afrika Mashariki na Afrika nzima. Kama unabisha nenda kawaulize wazee wa fursa, ambao wanaendesha matamasha ya muziki nchi nzima, utashangaa pesa wanazoingiza. Milango iliyofunguliwa na fursa hii ni mingi, cha ajabu watu ni wagumu kuingia: fursa hii imefungua milango mingine zaidi ya fursa nyingine.Ni watu wachache sana wanaoliona hili, hadi sasa nawaona Nassib Abdul (Diamond Platnumz) na Ali Kiba wakiuona mlango wa hizi fursa, na sasa wameingia kufanya matamasha yao. Tusishangae miaka michache tu baadaye tukawashuhudia wakiajiri maprofesa na madaktari kusimamia miradi yao wakati sisi wengine tukiendelea kulalamika. 0685 666964 au bjhiluka@ yahoo.com