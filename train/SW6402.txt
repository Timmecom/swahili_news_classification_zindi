 POLISI mkoani Morogoro inamsaka mkazi wa Dar es Salaam anayefahamika kwa jina moja la Msambaa, baada ya kutoroka kutokana na tuhuma za kumuua mzazi mwenzake, Zuhura Gabriel Chunga (27). Msambaa  anatuhumiwa kumuua Zuhura ambaye ni mkazi wa Kijiji cha Mkula wilayani Kilombero, baada ya kumchoma na kisu sehemu mbalimbali za mwili na kufariki dunia kutokana na kinachodaiwa ni wivu wa mapenzi. Kamanda wa Polisi wa Mkoa, Wilbroad Mutafungwa alisema mauaji hayo yamefanyika saa 10 alfajiri ya Desemba 25, mwaka huu katika Kijiji cha Mkula, baada ya mwanamume huyo mkazi huyo wa jijini Dar es Salaam kudaiwa kumuua kwa kumchoma na kisu sehemu mbalimbali za mwili Zuhura ambaye ni mkulima mkazi wa Mkula.Kamanda Mutafungwa alisema chanzo cha mauaji hayo kinadaiwa ni wivu wa mapenzi, na mtuhumiwa alitoroka baada ya kufanya mauaji. Mwili wa marehemu umehifadhiwa ukisubiri kufanyiwa uchunguzi na daktari. Alisema Polisi inaendelea na upelelezi pamoja na msako mkali ili kuhakikisha mtuhumiwa anatiwa mbaroni.Kuhusu jitihada mbalimbali za kuzuia, kupambana na uhalifu na kudhibiti makosa ya usalama barabarani zilizofanyika kuanzia Desemba 24, mwaka huu, alisema zimekamatwa dawa za kulevya aina ya heroine gramu 19.5 na mtuhumiwa mmoja ambaye jina lake limehifadhiwa kwa kosa la kusambaza dawa za kulevya.Katika hatua nyingine, alisema jumla ya magari 558 na madereva wake wamekamatwa kwa tuhuma za makosa mbalimbali ya usalama barabarani na kuchukuliwa hatua za kisheria ikiwemo kulipa tozo (adhabu). Alisema licha ya magari, pia pikipiki 79 na madereva wake walikamatwa ndani ya siku tatu kutokana na kufanya makosa mbalimbali yakiwemo ya kutovaa kofia ngumu na walichukuliwa hatua za kisheria ikiwemo kulipa tozo (adhabu) na kufikishwa mahakamani.