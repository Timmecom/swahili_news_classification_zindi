 BIASHARA mipakani imezidi kushika kasi, baada ya Wizara ya Viwanda na Biashara kujenga vituo tisa vya biashara mipakani kati ya Tanzania na nchi wanachama wa Jumuiya ya Afrika Mashariki (EAC) .Aidha, vikundi tisa vya wafanyabiashara wanawake wadogo na wa kati viliundwa; na wafanyabiashara wanawake 292 mpakani, wamerasimisha biashara zao katika halmashauri nane nchini. Hotuba ya Wizara ya Viwanda na Biashara iliyosomwa na Waziri wa Viwanda na Biashara, Joseph Kakunda mjini Dodoma imeeleza kuwa Tanzania ina njia 48 za kupitisha bidhaa katika mipaka na nchi jirani za Kenya, Uganda, Burundi, Rwanda, Jamhuri ya Kidemokrasia ya Congo(DRC), Zambia, Malawi na Msumbiji.Alisema vituo tisa mipakani ni Holili/Taveta, Sirari/Isebania (Tanzania na Kenya), Namanga (Tanzania na Kenya ), Kabanga/ Kobero (Tanzania na Burundi), Rusumo (Tanzania na Rwanda, Mtukula (Tanzania na Uganda), Horohoro/ Lungalunga (Tanzania na Kenya), Tunduma/Nakonde (Tanzania na Zambia) na Kasumulu/ Songwe (Tanzania na Malawi). Hali ya biashara mipakani inaendelea vizuri na serikali imeendelea kutumia itifaki za umoja wa forodha na itifaki ya soko la pamoja kurahisisha biashara kati ya nchi wanachama wa Jumuiya huku nchi za Zambia, Malawi na Msumbiji biashara inasimamiwa kupitia itifaki ya biashara ya nchi za Jumuiya ya Maendeleo ya nchi za kusini mwa Afrika,  alisema.Alisema katika kuchochea biashara rasmi, serikali inahamasisha na kuanzisha biashara rasmi kwa kuanzisha ujenzi wa masoko mipakani ili kukuza biashara na kusaidia kuboresha hali za maisha ya wakazi wa maeneo hayo. Kakunda alisema mikoa iliyotenga maeneo kwa ajili ya ujenzi wa masoko ni Kagera Mtukula, Murongo, Kabanga na Rusumo), Mara (Sirasi na Shirati), Mtwara (Kilambo na Mtambaswala), Ruvuma (Mbamba Bay na Mkenda), Kigoma (Kibirizi na Manyovu), Rukwa (Kirando, Kipuli, Kisanga na Kasesya).Maeneo mengine ni mkoa wa Mbeya (Tunduma na Kasumulu) na mikoa mingine ni Tanga (Horohoro), Kilimanjaro (Tarakea) na Arusha (Namanga) kuwezesha wafanyabiashara, magari na bidhaa kukaguliwa mara moja wakati wa kuingia na kutoka katika mpaka wa gharama na muda mfupi. Alisema wizara hiyo kupitia Mamlaka ya Maendeleo ya Biashara Tanzania (TanTrade) na shirika la biashara la kimataifa, iliratibu mradi wa kujenga na kuimarisha uwezo wa wanawake wanaofanya biashara isiyo rasmi katika wilaya zilizopo kwenye mipaka ya Tanzania na nchi jirani.Kakunda alisema biashara hizo zilirasimishwa katika wilaya nane za Buhigwe, Kasulu, Ngara, Misenyi, Tarime, Longido, Rombo na Mkinga na kuunganishwa na fursa za masoko katika jumuiya ya Afrika Mashariki ambazo zimekidhi matakwa ya hati ya uasili wa bidhaa.Alisema wizara inaendelea kusimamia utekelezaji wa utaratibu wa kurasimisha ufanyaji biashara mipakani kwa wajasiriamali na wafanyabiashara wadogo, ambapo mfanyabiashara mdogo mwenye bidhaa zisizozidi thamani ya dola za Marekani 2,000 hazihitajiki, kutumia cheti za uasili wa bidhaa na badala yake anatumia utaratibu rasmi wa Simplified Trade Regime.