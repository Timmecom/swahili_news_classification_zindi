 Mamlaka ya Mapato Tanzania (TRA) katika mkoa wa Dodoma imevitaka vyuo vikuu vyote mkoani humo kuhakikisha huduma zinazotolewa ndani ya vyuo ziwe zimesajiliwa, zinalipiwa kodi na zinatumia Mashine za Kielektroniki (EDF).Akitoa taarifa ya utendaji wa TRA katika Mkoa wa Dodoma kwenye kikao cha wajumbe wa Jukwaa la Wadau wa Kodi mkoani humo, Meneja wa TRA Mkoa wa Dodoma, Kabula Mwemezi alisema huduma zinazotolewa vyuoni humo zinatakiwa kusajiliwa.Alizitaja huduma zinazotakiwa kusajiliwa ni za kumbi za mikutano, huduma za wapishi, wapambaji, hosteli binafsi na nyingine nyingi.Mwemezi pia aliwaomba wakurugenzi wa halmashauri zote nane za mkoa huo za Bahi, Kondoa Mji na Vijijini, Chemba, Kongwa, Mpwapwa, Jiji na Chamwino kuhakikisha wana orodha ya wazabuni, wenye hati za udhibitisho wa Kodi ya Ongezeko la Thamani (VAT) na EDF.Alisema pia halmashauri hizo zihakikishe zinazuia na kuwasilisha kodi ya zuio kwa kila malipo yanayofanywa na ofisi za wakurugenzi.Alimwomba Ofisa Elimu Mkoa kusimamia shule zote za binafsi mkoani humo zilizosajiliwa na kuhakikisha zinatumia mashine za EDF katika makusanyo mbalimbali wanayofanya. Nawaomba maofisa ushirika wote mkoani kuhakikisha wanaipatia mamlaka ya mapato orodha ya Vyama vya Akiba na Mikopo (Saccos) na vyama vya ushirika vilivyosajiliwa katika halmashauri zote,  alisema.Mwemezi pia aliwaomba wakuu wa vikosi vya Jeshi, Wakala wa Barabara (Tanroads) na Wakala wa Barabara za Vijijini na Mjini (Tarura), kutoa kwa mamlaka hiyo orodha ya wazabuni wanaofanya kazi nao, ili waoneshe vithibitisho vya kodi VAT, EDF, kodi ya zuio.Akifungua kikao cha wajumbe wa Jukwaa la Wadau wa Kodi Mkoa wa Dodoma, Mkuu wa Mkoa wa Dodoma, Dk Binilith Mahenge alitaka TRA kuongeza mapato wakishirikiana na taasisi na wafanyabiashara kulipa kodi kwa hiari.Alisema jukwaa hilo ni muhimu kuhakikisha Mkoa wa Dodoma unaendeleza rekodi ya kuongoza katika kukusanya mapato kwa wingi kupitia Halmashauri ya Jiji au kupitia TRA.Aliwataka wadau kushirikiana na TRA kufikia malengo waliyoweka hasa kipindi cha pili cha mwaka huu hadi kufikia Juni mwaka huu na kuvuka malengo ya kukusanya Sh bilioni 67.Katika kuhakikisha mikutano ya Jukwaa hilo inafanyika bila kukosa, pia lilimchagua Makamu wa Mwenyekiti, Deus Nyabiri ili kumsaidia Mwenyekiti wake ambaye ni Mkuu wa Mkoa katika kuendesha mikutano ya jukwaa hilo inayofanyika mara mbili kwa mwaka.Mkoa wa Dodoma hadi kufikia Desemba 31, mwaka jana umesajili walipa kodi 106,847 ambapo kati yao, wafanyabiashara 83,0004 ni hai, wanaobaki si hai, haijulikani wanakofanyia.