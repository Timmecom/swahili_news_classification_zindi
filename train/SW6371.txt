 KOCHA wa Singida United, Goram Popadic amesema, kila timu itakayokanyaga kwenye uwanja wa Namfua itapata kipigo.Kocha huyo ameliambia gazeti hili jana baada ya kikosi chake kuibuka na ushindi wa bao 1-0 dhidi ya JKT Tanzania kwenye michuano ya Kombe la Azam.Alisema ushindi huo ni faraja tosha kwa Mbunge wa Jimbo la Iramba Magharibi na Rais wa Klabu hiyo Mwigulu Nchemba aliyeumia kwenye ajali ya gari akiwa safarini juzi. Nawashukuru wachezaji wa kikosi changu kwa kucheza kwa kujituma na kuibuka na ushindi ambao ni muhimu na unatufanya kuendelea kushiriki michuano hii,  amesema Popadic.Katika mchezo huo bao pekee na la ushindi lilipachikwa na Kenny Mwambungu. Baada ya kushinda mchezo huo kikosi hicho kinajipanga kukabiliana na Wagosi wa Kaya Coastal Union kwenye muendelezo wa michuano hiyo ya Azam mchezo utakaopigwa kwenye uwanja wao huo.Maafande hao wameendeleza rekodi ya kutolewa na Singida kwenye michuano hiyo baada ya kutolewa msimu uliopita kwenye uwanja huohuo.Aidha, Popadic alisema kwa sasa akili yake anaelekeza kwenye michuano ya Ligi Kuu Tanzania bara ambapo kikosi hicho kinaenda nyanda za juu kusini kukabiliana na timu za huko wakianza na Lipuli FC,Ndanda FC na Mbeya City.Hadi sasa kikosi hicho kinashika nafasi ya 14 kwenye msimamo wa ligi kikiwa na pointi 28 baada ya kushinda mechi saba na sare saba na kupoteza michezo tisa.