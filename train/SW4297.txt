 FAINALI za Afrika kwa vijana chini ya umri wa miaka 17 zitafanyika kwa mara ya kwanza Tanzania kuanzia kesho.Jumla ya timu nane zinatarajiwa kupambana kwenye viwanja viwili tofauti, Taifa na Azam Complex Chamazi ili mwishowe wapatikane wawakilishi wanne watakaowakilisha Bara la Afrika katika michuano ya Kombe la Dunia. Timu zitakazoshiriki ni Angola, Nigeria, Tanzania, Uganda, Cameroon, Guinea, Morocco na Senegal. Ukitizama timu zilizopo hakika michuano hiyo itakuwa ya kutoana jasho kwa sababu nyingi ni mataifa yaliyoendelea kisoka.Yana msingi mzuri wa soka la vijana kwa miaka mingi na yenye uzoefu katika michuano ya aina hii. Kundi la Tanzania lina timu za Angola, Nigeria na Uganda, ambapo mchezo wa kwanza wa ufunguzi utakuwa dhidi ya Nigeria kesho. Timu wanayokwenda kukutana nayo sio ya kitoto kwa sababu Nigeria ni miongoni mwa nchi za Afrika zilizofanikiwa kwenye soka la vijana.Nigeria waliwahi kuchukua Kombe la Dunia mara kadhaa tofauti na Tanzania ambao ndio kwanza wanatafuta historia kwenye ardhi yao ya nyumbani. MAANDALIZI YA SERENGETI Kwa muda mrefu Serengeti imefanya maandalizi ya kutosha kwa kushiriki mashindano mbalimbali ya makombe na kufanya vizuri. Ilishiriki michuano ya Afrika Mashariki ya U-17 iliyofanyika Burundi wakachukua Kombe.Walishiriki michuano ya nchi za kusini mwa Afrika (Cosafa) wakachukua kombe na kisha michuano maalumu kule Uturuki ambapo pia, walijitahidi kwa kiasi chao. Pia, walivyorudi kutoka Uturuki wakashiriki tena michuano maalumu iliyoandaliwa Rwanda iliyoshirikisha timu tatu kwa maana ya Cameroon, Rwanda na Tanzania na kuchukua Kombe. Michuano hiyo yote ilikuwa na maana kubwa kwao, kujipima, kukiandaa kikosi na kutathmini ni wapi wanakosea lakini pia, kujua nani anafaa kuanza kikosi cha kwanza.Bila shaka kwa maandalizi hayo ya muda mrefu, ni matarajio ya wengi kuona wanafanya vizuri katika kundi lao ili kuvuka na kushiriki michuano ya Kombe la dunia. Kocha wa kikosi hicho Bakari Shime anatarajiwa kufanya mapinduzi kwa kupanga kikosi chenye uwezo wa kupigania timu. Uzuri watacheza katika viwanja walivyovizoea kwenye ardhi ya nyumbani kwenye mashabiki wengi wazawa, matumaini ya wengi ni kuona wanafanya vizuri. Haipendezi katika ardhi ya nyumbani timu ikashindwa kupata matokeo yaliyokusudiwa itakuwa ni aibu na fedheha kwa taifa likiwa limeingia hasara kubwa kwa uaandaaji wa mashindano hayo.Serengeti inahitajika kushinda michezo miwili tu ili kukata tiketi ya kucheza Kombe la Dunia. Lakini hiyo michezo haitakuwa rahisi kwao kwani kila mmoja anajua umuhimu wa kushiriki Kombe la Dunia hivyo, ni lazima atapambana. Muhimu ni Serengeti kuwaheshimu wapinzani wake na kujua kile kinachohitajika kwao. Inatarajiwa kuwa Kocha Oscar Mirambo amefanya marekebisho ya kikosi chake baada ya kuonekana kuna udhaifu mkubwa hasa katika safu ya ulinzi kutokana na mechi kadhaa zilizopita. Katika safu ya ushambuliaji wanaonekana wako vizuri na wengi wana uwezo wa kufanya vizuri.Wachezaji wanapaswa kuelezwa kuwa sio lazima kila mmoja afunge yeye, kuna wengine wanaweza kuwa kwenye sehemu nzuri ya kufunga iwapo wenzao watawapa pasi. Nasema hivi kwa sababu, Serengeti iliwahi kucheza katika michuano ile ya kufuzu baadhi ya wachezaji walikuwa wanaonekana ni wachoyo kila mtu akionekana kutaka kufunga yeye na matokeo yake wakajikuta wakipoteza nafasi nyingi. Katika mpira umoja ni muhimu kuliko ubinafsi kwa sababu timu itakaposhinda wote watasifiwa na taifa pia, litapata sifa hiyo.Wanapaswa kujua kuwa watakaposhinda hiyo michezo miwili na kufuzu kombe la dunia watakuwa wameacha alama hata kwa wale wanaokuja msimu ujao watatamani kufanya makubwa kama kaka zao. Ushindi hautakuwa na sifa kwa wachezaji na taifa tu, bali ni nafasi nzuri kwa Kocha Mirambo kujiuza na kutengeneza wasifu mzuri utakaomfanya kutambulika katika ulimwengu wa soka la dunia. KUJITUMA KUNA FAIDA Mawakala kutoka sehemu mbalimbali duniani ni lazima watamiminika Dar es Salaam kwa ajili ya michuano hiyo.Kwa kutambua umuhimu wa michuano hiyo, vijana wa Serengeti wanatakiwa wajitume kwa kila mmoja kwa nafasi yake huenda wakabahatika kujiuza kwa mawakala. Haimaanishi kufanya vizuri ni lazima ufunge, bali namna utakavyoonyesha mbinu zako katika kutoa pasi zinazozaa matunda, namna unavyolinda lango dhidi ya mpinzani kunaweza kuwanufaisha baadhi wenye bahati. YANAYOSEMWA Kwa upande wake, kocha wa kikosi hicho Mirambo anasema maandalizi yamekamilika na anaamini watafanya vyema katika michezo yote mitatu na kuweka historia kubwa kitaifa na kimataifa.  Sisi tunahitaji ushindi katika mechi tatu ili mwisho wa siku tuingie katika malengo tuliyojiwekea ya kufuzu kama ambavyo wengi wanatamani iwe hivyo, alisema.Waziri Mkuu, Kassim Majaliwa anasema kuwa ni muhimu Watanzania kwenda uwanjani kwa wingi kuishangilia timu ya taifa iweze kushinda.  Timu yetu imeandaliwa vizuri, tunahitaji kushinda michezo miwili ili kufuzu Kombe la dunia, ni zamu yetu, alisema. MCHANGO WA SERIKALI Serikali imeandaa na kukamilisha uwanja wa taifa kwa kuweka alama na kukarabati vyumba mbalimbali ikiwemo vile vya kubadilishia nguo.Pia, waliandaa uwanja mmoja wa mazoezi wa Uhuru kwa kubadilisha zile nyasi bandia kwa kuweka nyingine mpya. JAMBO LA KUKUMBUKA Rais John Magufuli anaamini vijana wake wana uwezo wa kuishangaza dunia kwa kufanya vizuri na kushiriki Kombe la dunia. Ndio maana aliguswa na kuamua kuchangia Sh bilioni moja kwa ajili ya maandalizi ya michuano hiyo ya vijana. Hivyo, Serengeti inapaswa kujua kuwa ina deni la kupambana na kupata matokeo yanayostahili kwani Rais Magufuli anaamini uwezekano wa kushinda mechi mbili upo ikiwa wataonesha juhudi.