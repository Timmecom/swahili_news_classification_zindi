 MKUU wa Mkoa wa Dodoma, Dk Binilith Mahenge ameuelekeza uongozi wa Wakala wa Barabara za Mijini na Vijijini (TARURA), kuweka mikakati ya kumaliza msongamano hasa katika barabara ya kuelekea Dar es Salaam.Dk Mahenge alitoa agizo hilo jijini hapa jana wakati wa ziara ya kukagua miundombini ya barabara zinazozunguka Jiji la Dodoma ikiwemo ujenzi wa barabara ya Emaus - African Dream, barabara ya Martin Luther   Swaswa awamu ya pili na uboreshaji wa barabara za mjini kati.Nyingine ni barabara ya kimkakati ili kupunguza msongamano mjini, Mwangaza -Kisasa-Medelii East, Swaswa-Mpamaa- Arusha JCT, barabara ya Ntyuka road-Chuo kikuu cha Dodoma na barabara ya Kizota Zuzu na Makole.Dk Mahenge alisema wakati wakisubiri kukamilika kwa barabara hizo ambazo zote zinatarajia kukabidhiwa Septemba mwaka huu wafanye utaratibu wa kupunguza foleni ndani ya Manispaa ya Dodoma ambayo imeanza kuwa kero katika barabara ya Kisasa kwenda Morogoro hadi Dar es Salaam.Akikagua barabara hizo na kuangalia shughuli za ujenzi zinavyoendelea, aliwataka wakandarasi ambao wamekabidhiwa kazi ya barabara hizo kufanya kazi hiyo kwa wakati, ziwe na ubora na thamani ya fedha ionekane.Kwa upande wake, Mkuu wa Wilaya ya Dodoma, Patrobas Katambi aliwataka wananchi ambao ujenzi na uboreshaji wa miundombinu ya barabara unaendekea katika maeneo yao kuhakikisha wanatoa ushirikiano kwa wakandarasi na kuwahakikishia usalama ili kufanya kazi yao iwe rahisi.Mkandarasi wa Kampuni ya Skols, anayejenga barabara ya Martin Luther- Swaswa awamu ya pili, Andrew Msaki alisema barabara hiyo yenye urefu wa kilometa 1.85 inajengwa kwa gharama ya Sh bilioni 1.3, itakamilika kwa wakati.