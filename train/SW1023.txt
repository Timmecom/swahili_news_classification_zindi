 WAZIRI Mkuu, Kassim Majaliwa amewataka washiriki wa Mkutano wa Jumuiya ya Maendeleo Kusini mwa Afrika (SADC) unaojadili mambo ya nyuklia, kuhakikisha usalama wa watu, mazingira na mfumo wa ikolojia yanazingatiwa katika eneo la SADC kwa mujibu wa sheria.Alitoa mwito huo jana jijini Arusha wakati akifungua mkutano wa wataalamu wa mionzi kutoka nchi za kusini mwa Afrika.Waziri Mkuu alisema watu, mazingira na mfumo wa ikolojia lazima vilindwe dhidi ya madhara yanayoweza kutokana na kuchimbwa, kusafishwa, kuchakatwa pamoja na kusafirishwa kwa madini ya urani.Alisema kuwa usafirishaji wa nyuklia au malighafi za mionzi ni suala linalogusa ulimwengu mzima na siyo tu suala la nchi moja, hivyo ni muhimu kwa SADC kuwa na mwongozo wa pamoja kuhusu usalama na ulinzi wa malighafi za nyuklia kwa ajili ya kulinda afya za watu, mazingira na mfumo wa ikolojia kwa upana wake.Kwa mujibu wa Waziri Mkuu, Tanzania ni miongoni mwa nchi zenye kiwango kikubwa cha madini ya urani kinachokadiriwa kufikia tani 58.5 katika maeneo mbalimbali ikiwemo Namtumbo (Mkuju), Bahi, Galapo, Minjingu, Mbulu, Simanjiro, Ziwa Natron, Manyoni, Songea, Tunduru, Madaba na Nachingwea. Japo Bodi nyingi za Nyuklia barani Afrika zimeanzisha mifumo ya uthibitisho, ukaguzi na utekelezaji wa udhibiti wa nyuklia na malighafi nyingine za mionzi, bado kuna kazi ya kufanya katika kuimarisha miundombinu ya udhibiti wa kitaifa kwa usafirishaji wa urani na malighafi za mionzi, alisema Majaliwa.Katika hatua nyingine, Waziri Mkuu pia amefungua maabara ya kisasa ya kwanza katika ukanda wa Afrika iliyogharimu zaidi ya Sh bilioni 8.4 iliyojengwa na Tume ya Nguvu za Atomiki Tanzania jijini Arusha kwa kushirikiana na Umoja wa Ulaya(EU).Alisema lengo la serikali la kujenga maabara hiyo ni kuimarisha zaidi udhibiti wa mionzi na pia kuimarisha matumizi ya sayansi na teknolojia nchini na katika mataifa haya ya mashariki na kusini mwa Afrika.Pia aliitaka Tume ya Atomiki (TAEC) kuacha urasimu na kukwamisha upimaji wa bidhaa za wafanyabiashara kwa haraka ili kuondoa malalamiko kwa wafanyabiashara wanaohitaji kupata uhakiki wa bidhaa zao katika maeneo mbalimbali ya mipaka na mengineyo.Alisema TAEC ni miongoni mwa Taasisi inayolalamikiwa sana na wafanyabiashara kutokana na urasimu wa ucheleweshwaji wa upimaji ikifuatiwa na Shirika la Viwango Tanzania (TBS) pamoja na Mamlaka ya Chakula na Dawa (TFDA).Alisema urasimu katika taasisi hizo umekuwa ukilalamikiwa na wafanyabiashara na serikali imekuwa ipokea malalamiko kuhusu urasimu huo hivyo alitoa rai tatizo hilo liishe mara moja ikiweko TBS na TFD. Serikali imejenga maabara hii ili kuhakikisha usalama wa nyuklia unakuwa salama kwa nchi na tunamshukuru Rais Magufuli kwa kuhakikisha maabara hii inajengwa nchini kwani ni ya kwanza kwa nchi za Afrika Mashariki (EAC)pamoja na Bara la Afrika.Alisisitiza TAEC kufungua maabara maeneo mbalimbali za kimkakati ili kupunguza urasimu na kumsisitiza Mwenyekiti wa Bodi ya Taec, Dk Najat Mohamed kuwapandisha vyeo wafanyakazi watatu ambao ni Patrick Simpokolwe, Mchibya Matulanya na Artanas Kalolo.Wafanyakazi hawa waliokataa rushwa maeneo ya mipakani wapandishwe vyeo na kuongezewa fedha badala ya Sh milioni moja hadi Sh milioni 3 kutokana na uzalendo walioonesha kwa kukataa rushwa na kukataa bidhaa zisizopimwa ubora wake kuingia nchini.Imeandikwa na Matern Kayera na Veronica Mheta.