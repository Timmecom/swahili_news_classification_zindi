 LICHA ya kupoteza kwa mabao 5-0 katika mchezo wa tatu wa Ligi ya Mabingwa Afrika, Simba bado ina nafasi ya kufuzu hatua ya robo fainali kulingana na msimamo na michezo iliyobaki katika kundi hilo.Jumamosi iliyopita, Simba ilipoteza mchezo wake wa tatu wa ligi hiyo baada ya kukutana na kipigo hicho kizito kutoka kwa Al- Ahly ya nchini Misri. Huu ni mchezo wa pili Simba kupoteza kwa idadi kubwa ya mabao, baada ya kupokea kichapo kama hicho hicho kutoka kwa AS Vital Club ya Jamhuri ya Kidemokrasia ya Congo uliofanyika ugenini.Katika Kundi D, Simba imebaki na michezo mitatu, miwili itachezwa Uwanja wa Taifa na mmoja utapigwa Algeria dhidi ya JS Saoura ambaye ndiye anayeonekana kuwa kibonde wa kundi hilo kwa sasa baada ya kuambulia pointi mbili baada ya mechi tatu.MIKAKATI MIKUBWA Simba inatakiwa iwe na mikakati mikubwa ya kufaidika na uwanja wa nyumbani katika mechi hizo mbili zilizobaki ili iondoke na pointi sita na kufikisha pointi tisa kama watapoteza dhidi ya Waalgeria ugenini. Mpaka sasa Simba bado ina pointi tatu tu, walizozipata katika mchezo wa kwanza dhidi ya JS Saoura katika Uwanja wa Taifa, na tangu hapo haijapata ushindi wowote katika kundi hilo.Kulingana na msimamo wa kundi hilo, Al-Ahly inaongoza kwa pointi saba, ikifuatiwa na As Vital wenye pointi nne, huku Simba ikiwa katika nafasi ya tatu baada ya kujikusanyia pointi tatu, JS Saoura pointi mbili, Simba inaonekana bado inaweza kufufua matumaini ya kufuzu robo fainali. Msimamo huo bado unatoa nafasi kubwa kwa Simba kuendelea kupambana na kufika robo fainali, endapo ataweza kutumia nafasi ya kucheza michezo miwili katika uwanja wa nyumbani, kama ilivyo kawaida kwa kundi hilo kila timu inapambana kupata matokeo katika uwanja wa nyumbani.Simba itashuka tena dimbani Februari 12 kurudiana na Al-Ahy ni nafasi pekee kwa Simba kuonesha kuwa kipigo cha mabao matano ilikuwa ni bahati mbaya, hivyo mbele ya mashabiki 60,000, Simba itatakiwa kushinda ili kuongeza idadi ya pointi alizokuwa nazo, ingawaje haijulikani matokeo ya Js Saoura na As Vital yatakuwaje baada ya mchezo wa mwisho kutoka sare ya 2-2.Baada ya mchezo huo, itasafiri tena mpaka Algeria kwenye mchezo wa marudiano utakaopigwa Machi 9, dhidi ya JS Saoura ambapo mchezo wa kwanza Simba walishinda 3-0, hivyo Simba inapaswa kutambua kuwa kupata pointi tatu ugenini inawezekana kwa mbinu zile zile zilizotumika Uwanja wa Taifa kwa kuzingatia timu hiyo haijashinda mchezo wowote mpaka sasa.Wiki moja baadaye, itarudi tena Uwanja wa Taifa kucheza dhidi ya As Vital, hivyo hakuna namna nyingine ya Simba kusonga mbele mbali na kutumia vyema mchezo huo utakaopigwa Uwanja wa Taifa. Ukiangalia mpaka sasa katika kundi hilo na hata michuano yenyewe kiujumla hakuna timu inayokubali kupoteza kirahisi katika viwanja vyao vya nyumbani, kwa sababu hiyo Simba inapaswa kutumia mbinu zote kuchukua pointi sita katika michezo miwili ya nyumbani na kujihakikishia kuwa na pointi tisa, kisha ijapange kushinda dhidi ya JS Saoura nchini Algeria.UPINZANI MKUBWA As Vital wenye pointi nne, watakutana na upinzani mkubwa ambapo watakuwa ugenini dhidi ya JS Saoura ambao mchezo wa kwanza walitoa sare ya 2-2, hivyo Simba inatakiwa kutumia mwanya huo kwa kumfunga Al-Ahly na kufufua matumaini ya azimio la kutinga robo fainali. Huenda isiwe rahisi kwa Simba, lakini inawezekana na njia pekee ya kufika robo fainali ni kuhakikisha wanaifunga As- Vital ili kutengeneza tofauti ya pointi mbili dhidi yao, wakati huo wahakikishe wanachukua pointi tatu kwa Al-Ahly na JS Saoura.Michezo ya raundi ya pili itaanza kupigwa Februari 2 mwaka huu, Simba itaanza na Al-Ahly katika Uwanja wa Taifa Dar es Salaam. Na Clecence Kunambi UKIACHIA mbali kwenda kuweka kambi Uturuki kujiandaa na ligi na mashindano ya kimataifa hakuna cha ziada sana Simba imefanya kwa ajili ya mashindano hasa ya kimataifa. Simba ilipaswa kwenda Uturuki na timu imara hasa iliyosajiliwa vizuri, hasa kwa ajili ya mashindano ya kimataifa na sio kuwaaminisha mashabiki wao wana kikosi kipana wakati kiuhalisia wana timu ya kawaida sana.Simba kwa uwezo wa kifedha walionao bado wangeweza kutulia na kutengeneza timu yenye viwango vya kimataifa, lakini hawakufanya hivyo. Walichofanya tangu mwanzo wa usajili msimu huu ni muendelezo wa makosa waliyofanya kwenye usajili wao msimu uliopita. Wamefikiria kimataifa lakini wamejaza wachezaji wengi wenye viwango vya kucheza ligi ya ndani tu. Walianza usajili wao kwa papara sana bila ya kufanya tathimini yakinifu ya wachezaji wa aina gani wanawataka, na kwa mtu mwenye ufahamu hasa wa mchezo wa soka ungeona kabisa makosa wanayofanya.Lakini ukweli Simba ina timu ya kawaida tu kulinganisha na ukubwa wa mashindano ya Ligi ya Mabingwa. Kwa timu hasa yenye fedha kama ilivyo Simba kama wangekuwa makini hasa kwenye kufanya usajili wala usingetarajia imchukue beki Pascal Wawa, wala Meddie Kagere. Wamepitwa na umri. Unaweza kuwaona kama ni wachezaji wenye uwezo mkubwa ukiwaza tu ligi ya ndani lakini ukija kwenye mashindano ya kimataifa Simba ingehitaji zaidi ya nyota hao. Wawa na Kagere wanaongeza orodha ya wachezaji wenye umri mkubwa kwenye kikosi cha Simba ambacho pia kina wakongwe wengine kama vile Emmanuel Okwi, Haruna Niyonzima, John Bocco, Erasto Nyoni na wengineo.Hata Clatous Chama anaweza akaingia kwenye orodha hii kwani ni wazi moja ya matatizo ya soka la Afrika ni pamoja na kudanganya umri. Lakini hata walivyomsajili mlinzi Asante Kwasi ni muendelezo wa kukurupuka tu, Kwasi hakuwa na kitu cha ziada sana kwa timu yenye uwezo mkubwa wa kutathimini viwango vya wachezaji na kuangalia soka la kimataifa.Bado Mohamedi Hussein  Tshabalala  ni bora kuliko Kwasi au hawatofautiani kabisa. Kama Kwasi hana tofauti na Tshabalala kwanini walienda kumsajili Kwasi ambae ni mchezaji wa kigeni? Ni wazi walikurupuka. Kuumia kwa beki Shomary Kapombe ambae kwa wanaomfahamu wanajua wazi tatizo la majeruhi ya mara kwa mara kwake, yalitosha Simba tangu mwanzo wa msimu kusajili beki mwenye viwango vya kimataifa au hata wa ndani mwenye uwezo mkubwa. Salum Kimenya wa Tanzania Prisons angeweza kuwasaidia.Wao wakaibuka na Zana Koulibaly kutoka Burkina Faso. Sikuwahi kuitazama Simba kama inavyotazamwa na wengi, niliiona timu ya kawaida tu na hiki kinachowatokea sasa wala hakinishangazi. Sitaki kuangalia sana suala la kocha lakini sielewi sababu za kuondoka kwa kocha Pierre Lachantre, nadhani alistahili kuwepo mwanzoni mwa msimu huu kuendelea na pale alipoishia msimu uliopita, kwani ndiye aliyewapa ubingwa na alijua wapi angeanzia kwa ajili ya msimu huu.Kuna shida ya kufanya mzunguko mzuri kwa upande wa benchi la ufundi la Simba na mara nyingi wachezaji wanaocheza ni wale wale tu na hii imesababisha kushuka kwa viwango vya wachezaji wengi mfano Said Ndemla ambae yuko Sweden kwa sasa, Mzamiru Yassin, Mohamedi Ibrahim na hata wengine na wenye vipaji kama Marcel Kaheza kutolewa kwa mkopo.Kocha Patrick Aussems hana mzunguko mzuri unaotoa nafasi kwa kila mchezaji wa timu hiyo kucheza, hata Haruna Niyonzima mwenye uzoefu mkubwa wa mashindano ya kimataifa pengine kuliko mchezaji yoyote kwenye kikosi cha Simba haonekani kuwa na thamani mbele ya Aussems. Simba ina timu ya kawaida sana na matokeo ya kufanya usajili wa kukurupuka, lakini pia kocha wao anashindwa kutumia vizuri baadhi ya wachezaji wachache wenye vipaji kwenye timu hiyo hasa wazawa. Idadi kubwa ya wakongwe kwenye kikosi cha Simba maana yake wanatakiwa kuanza upya kwa kuachana na baadhi yao au kubaki nao lakini wafahamu fika hawatakuwa na msaada wowote kwa msimu ujao kutokana na umri wao