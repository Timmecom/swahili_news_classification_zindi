 TIMU ya Taifa ya soka ya Vijana chini ya umri wa miaka 17 inayojiandaa na fainali za Afrika za vijana inatarajia kwenda Dubai Machi 20 kwa ajili ya kambi ya wiki mbili.Akizungumza jana Kocha wa timu hiyo, Oscar Mirambo alisema timu hiyo ikiwa huko itacheza michezo ya kirafiki dhidi ya timu zitakazotangazwa baadae.  Tulikuwa twende Zanzibar lakini imeshindikana baada ya hotel tuliyokuwa tufikie kuwa na watalii wengi ila sasa tutakwenda Dubai na tukakaa huko kwa wiki na tukirudi tunaingia moja kwa moja kwenye fainali za Afrika,  alisema Mirambo.Pia Mirambo alisema licha ya wachezaji wake kufungwa michezo miwili kati ya mitatu waliyocheza tayari wameshasahau maana aliwaambia matokeo hayo hayawezi kubadilika zaidi itabaki historia hivyo wafikirie mbele.  Pamoja na kupoteza wachezaji walipata uzoefu na kuona utofauti wa soka la Afrika na Ulaya na sasa akili zao wameziweka katika fainali za Afrika na wanajua watanzania wanawategemea na ni wajibu wao kufanya vizuri ili wafuzu kucheza fainali za dunia,  alisema Mirambo.Naye Katibu Mkuu wa Shirikisho la Soka Tanzania (TFF) Kidao Wilfred alisema timu inahitaji michezo ya kirafiki ya kimataifa na watajitahidi kuhakikisha wanapata ili benchi la ufundi liweze kupima kile walichofundisha baada ya kutoka katika mashindano ya Uturuki.Fainali za Afrika zitakazofanyika hapa nchini kuanzia Aprili 14-28 katika Viwanja vya Taifa, Uhuru na Chamazi na tayari CAF imetaja waamuzi 29, wakiwemo wanawake watatu ambao watachezesha fainali hizo Mashindano yashirikisha timu kutoka Tanzania, Nigeria, Angola na Uganda ambazo zipo kundi A na kundi B litakuwa na timu za Guinea, Cameroon, Morocco na Senegal na timu zitakazofuzu nusu fainali zitawakilisha Afrika kwenye fainali za dunia kwa vijana wa umri huo.