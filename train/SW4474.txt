 WANANCHI wanaoishi vijiji linakopita bomba la kusafi risha mafuta ghafi kutoka Hoima nchini Uganda hadi Tanzania, sasa watanufaika na mradi huo kufuatia serikali kutangaza mradi wa kupanga matumizi bora ya ardhi katika vijiji 226 linapopita bomba hilo.Aidha, ilielezwa kuwa wakati wa utekelezaji mradi wa kupanga matumizi bora ya ardhi, mwananchi hawatatozwa gharama yoyote na wale ambao maeneo yao yametwaliwa, watalipwa fidia. Hayo yamebainishwa juzi katika Kijiji cha Sojo, Kata ya Igusule wilayani Nzega mkoani Tabora na Waziri wa Ardhi, Nyumba na Maendeleo ya Makazi, William Lukuvi wakati wa uzinduzi Mradi wa Upangaji Matumizi Bora ya Ardhi katika vijiji vinavyopitiwa na bomba la kusafirisha mafuta ghafi   EACOP.Alikuwa akizungumza na wananchi wa kijiji hicho, kuwaelezea mpango wa wizara yake kupanga matumizi bora ya ardhi ili kuendana na fursa za kiuchumi.  Vijiji vyote 226 ambavyo bomba la mafuta linapita ardhi yao itafanyiwa matumizi bora ya ardhi ili kutoa fursa za kiuchumi kwa wananchi wanaoishi katika vijiji hivyo,  alisema Lukuvi.Akiwa na Naibu Waziri wa Nishati, Subira Mgalu na baadhi ya wabunge wa Kamati ya Kudumu ya Bunge ya Ardhi na Maliasili, Lukuvi alisema uzinduzi uliofanyika ni kwa niaba ya vijiii 226 na wilaya 24 zilizoko katika mikoa nane inapopita bomba hilo. Alibainisha kuwa fedha kwa ajili ya mpango huo, zilishatengwa.Alitoa onyo kwa wananchi, watakaojipenyeza au kufanya maendelezo katika eneo la ekari 144 lililotwaliwa na serikali. Alisema tayari picha ya anga imechukuliwa katika eneo lot,e litakalojengwa kituo wezeshi cha kuunganisha mabomba ya mradi. Kwa mujibu wa Lukuvi, mradi wa upangaji matumizi ya ardhi katika viiji vinavyopitiwa na bomba la mafuta, utakuwa shirikishi kwa kuwahusisha wananchi wanaoishi maeneo hayo.Mkurugenzi wa Tume ya Taifa ya Mipango ya Matumizi Bora ya Ardhi, Dk Stephen Nindi alisema kazi ya upangaji matumizi bora ya ardhi, imeanza katika vijiji, miji na miji midogo inayopitiwa na bomba la kusafirisha mafuta ghafi.Kwamba kazi hiyo imeanza katika wilaya 13 kati ya 24 zilizopangwa kufanyiwa matumizi bora ya ardhi. Kwa mujibu wa Dk Nindi, uandaji mpango wa matumizi bora ya ardhi katika vijiji hivyo unafanyika kwa sababu kuna fursa. Alianisha kuwa katika Kijiji cha Sojo pekee kiasi cha Sh bilioni 600 zitawekezwa, kwa kuwa eneo hilo litakuwa kituo kikuu cha kuunganisha mabomba na hivyo kutoa fursa za kiuchumi na kijamii, hivyo wananchi wajiandae namna warakavyoibua fursa.Aidha, alisema upangaji matumizi bora ya ardhi, utasaidia kuepuka migogoro ya ardhi, ambapo kwa kiasi kikubwa mradi huo utahusisha wananchi na kusaidia ulinzi na usimamizi wa bomba la mafuta sambamba kulinda maeneo yenye rasilimali kama misitu na maeneo oevu. Meneja wa Mradi wa ujenzi wa bomba la kusafirisha mafuta ghafi kutoka Hoima Uganda hadi Tanzania, Martin Tiffen alisema kazi kubwa ya kuunganisha mabomba ya mradi, itafanyika katika kijiji hicho kwa lengo la kupunguza joto.Alibainisha kuwa mradi huo, utaboresha miundombinu ya barabara ili wananchi wanufaike. Bomba la kusafirisha mafuta ghafi kwa upande wa Tanzania litapita katika mikoa nane ya Kagera, Geita, Shinyanga, Tabora, Singida, Manyara, Dodoma na Tanga, sambamba na kujumuisha wilaya 24 na vijiji 226 ambavyo vijiji 30 viko katika Mkoa wa Tabora.