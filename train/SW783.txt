 SHIRIKISHO la soka Tanzania, TFF lipo kwenye mchakato wa mabadiliko ya Katiba yake ambapo sasa kutakuwa na ukomo wa vipindi vitatu kugombea nafasi mbalimbali. Mbali na hilo, lakini pia katiba hiyo inataka wajumbe wa mkutano mkuu kupungua kutoka 130 mpaka 87 na kupunguza wajumbe wa kamati ya Utendaji kutoka 22 mpaka 13.Akizungumza na wadau wa soka Dar es Salaam jana kuhusu miaka miwili ya uongozi wake, Rais wa TFF, Wallace Karia alisema mabadiliko hayo yatafanyika kwa maagizo ya Shirikisho la soka la kimataifa, Fifa. Maagizo haya yaliletwa na Fifa Tangu mwaka 2014, lakini mabadiliko yaliyokuwa yafanyike mwaka 2016 yalikwama mimi nikiwa mmoja wa waliyoyakataa kwa sababu utaratibu haukufuatwa,  alisema. Sasa kugombea itakuwa na ukomo wa miaka minne minne kwa vipindi vitatu, maana yake ukigombea ukapata na kuwa madarakani kwa miaka 12, basi hutakiwi kugombea tena, hiyo ipo hata Fifa na Caf, sasa hatutamuona Infantino (Gianni, rais wa Fifa) akakaa madarakani kama ilivyokuwa kwa Blatter (Sepp, rais wa zamani wa Fifa) au Ahmad (Rais wa Caf) akakaa kama mzee wetu Hayatou (Issa, rais wa zamani wa Caf),  alisema.Kuhusu wajumbe wa mkutano mkuu, Karia alisema watapunguzwa na sasa kila mkoa utatoa wajumbe wawili badala ya wanne kama ilivyokuwa awali.  Sasa katika mikoa yote watakuja Mwenyekiti, na mjumbe wa mkutano mkuu, wawakilishi wa klabu tutaangalia namna ya kuwashirikisha kwenye shughuli za Shirikisho na makatibu wao watakuwa na kazi ya kusimamia shughuli zote za soka kwenye mikoa yao na watawezeshwa, wajumbe watakaokuja watatu kwenye mkutano mkuu ni kutoka vyama shiriki,  alisema.Kuhusu mikoa kugawanywa katika kanda, Karia alisema zitapunguzwa kutoka 13 zilizokuwa awali mpaka sita.  Na sasa wajumbe wa kamati ya utendaji kutoka kwenye kanda watakuwa sita, kisha watakaoungana na wengine wanne ambapo sasa katiba itamruhusu Rais kuwateua badala ya watatu kama awali, ila kwenye hao wanne, mmoja itabidi awe mwanamke hapo na wale sita watakaochaguliwa na mkutano mkuu watakuwa 10 kati ya hao 10 Rais atachagua makamu wake humo ambaye atapitishwa na mkutano mkuu,  alisema.Alisema, mjumbe mmoja atasimamia mikoa mitano na ili ataruhusiwa kugombea nafasi ya kamati ya utendaji kama atapitishwa na mkoa wake. Mkoa utasimamisha mtu mmoja tu hakuna kusimamisha watu wengi, kwa hiyo mfano kanda ya kwanza ni Dar es Salaam, Lindi, Mtwara, Pwani na Morogoro hapo kila mkoa utaleta mgombea wake watapigiwa kura na wajumbe wa mkutano mkuu. Alisema yeye na wasaidizi wake kwa nyaati tofauti watafanya ziara kwenye vyombo mbalimbali vya habari kuelezea mabadiliko hayo ili yafahamike kwa wadau wa soka.  Sisi kamati ya utendaji tumeyapitia tukapeleka Fifa wakaturudishia sasa tunasubiri kwenye mkutano mkuu Desemba wajumbe nao wakapitishe,  alisema.