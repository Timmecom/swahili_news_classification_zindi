 Rais wa Jamhuri ya Muungano wa Tanzania, Dk. John Magufuli amewataka watanzania kuendelea kuishi katika umoja na mshikamano kama nguzo kuu ya maendeleo nchini.Rais ametoa wito huo leo Jijini Dar es Salaam katika hafla ya mashindano maalumu ya usomaji wa Quran barani Afrika  yanayoandaliwa na taasisi ya Al-Hikma yaliyofanyika uwanja wa Taifa.Hafla hiyo imehudhuriwa na viongozi mbalimbali  wa dini na serikali, kitaifa na kimataifa akiwemo Waziri Mkuu Kassim Majaliwa, Rais Mstaafu awamu ya nne Jakaya Kikwete, Rais wa awamu ya pili, Ali Hassan Mwinyi, Waziri kutoka Saudi Arabia, Sheikh Saleh Bin Abdulaziz Alsheikh, Mabalozi wa nchi mbalimbali wajumbe wa Baraza la Mawaziri,  na Mkuu wa Mkoa wa Dar es Salaam Paul Makonda.Akihutubia umati uwanjani hapo Rais Magufuli amewataka watanzania kuendelea kuishi kwa amani na mshikamano kwa kuwa masuala ya dini yanamgusa kila mtu huku akiwatakia waumini wa kiislamu kuendelea na mfungo wa ramadhani kwa amani. Kwa niaba yangu binafsi na kwa niaba ya serikali, naomba kuendelea kuwatakia kheri ya mfungo waumini wote wa dini ya kiislamu uwe wa amani  amesema RaisAkielezea changamoto ambazo zinapatikana katika kipindi cha  mfungo wa mwezi mtukufu wa Ramadhani, Rais Magufuli, ameelezea suala la upandishaji wa bei za bidhaa na kuwataka wafanyabiashara kuacha tabia hiyo kwa kuwa ni kinyume na mapenzi ya Mungu. Ninawasihi sana watu wa aina hiyo kuacha kufanya hivyo  huwezi kutajirika kwa kutegemea kupandisha bei za bidhaa katika kipindi cha mfungo wa mwezi mtukufu wa Ramadhani. Nitoe wito kwa mamlaka husika za serikali kufuatilia jambo hili kwa ukaribu zaidi  amesema Rais Magufuli.Rais Magufuli pia ameelezea juu ya uhusiano mkubwa uliopo baina ya serikali ya Saudi Arabia na Tanzania huku akiweka wazi mipango mbalimbali iliyofikiwa baina ya nchi hizo ikiwemo ujenzi wa chuo cha kiislamu nchini.Sambamba na hilo ametoa maagizo kwa Waziri TAMISEMI, Seleman Jaffo,  kutoa kibali cha utoaji wa kiwanja cha kujenga kituo cha Afya kinachotarajiwa kujengwa na taasisi hiyo.Rais ameipongeza taasisi ya Al Hekma kwa mchango wao mkubwa katika Taifa la Tanzania kwa kujenga misikiti 50, kuchimba visima 110 huku ikisomesha yatima wapatao 400.Kwa upande wake Rais Mstaafu wa Awamu ya nne, Dk Jakaya Kikwete amemshukuru Rais Magufuli kwa kuitikia wito huo na kuongeza kuwa ujio wake unathibitisha utanzania wa kweli ambao hautenganishwi na udini kwa kuishi katika umoja na mshikamano pasipo kufungamana na upande wowote.Naye Rais wa awamu ya pili, Ali Hassan Mwinyi ambaye ni mlezi wa taasisi hiyo amempongeza na kumwombea Rais Magufuli aendelee na kasi yake ya maendeleo na kuwatumikia Watanzania kwa moyo.