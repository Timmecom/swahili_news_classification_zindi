 WIZARA ya Kilimo, Maliasili, Mifugo na Uvuvi katika Serikali ya Mapinduzi Zanzibar (SMZ) imewataka wafugaji wa majongoo ya pwani, kuendelea na ufugaji wenye tija, kwa kuwa kuna soko la uhakika nje ya nchi.Waziri wa Kilimo, Maliasili, Mifugo na Uvuvi, Rashid Ali Juma ameyasema hayo wakati anajibu swali la nyongeza la Mwakilishi wa Kuteuliwa na Rais, Yahya Abdul Wakil aliyetaka kujua kuhusu ufugaji wa majongoo na soko lake nje ya nchi likoje?Juma amesema Wizara imeanza kuwahamasisha wafugaji wa majongoo ya pwani, kuendeleza ufugaji huo wenye tija.Alitaja juhudi zinazochukuliwa na wizara kwa sasa ni pamoja na kuzalisha vifaranga vya majongoo kwa ajili ya kusambazwa kwa wafugaji.Amesema kituo cha kutotoa vifaranga kilichopo Maruhubi, kimeanza uzalishaji wa mayai ya majongoo na kuwataka wafugaji kuchangamkia fursa hiyo.Mheshimiwa Spika napenda kuwajulisha wafugaji wa majongoo ya pwani kwamba tumeanza kuzalisha vifaranga ambavyo vitasambazwa kwa wafugaji mbalimbali, amesema.Amesema soko la majongoo ya pwani, lipo la uhakika katika nchi za Asia na hiyo ni moja ya fursa nyingine kwa wafugaji kupiga hatua kubwa ya maendeleo.Juhudi hizo lengo lake kubwa kuwawezesha wafugaji wa mazao ya pwani kupiga hatua kubwa ya kiuchumi na kujipatia kipato kitakachosaidia kuendesha maisha yao, amesema.