 RAIS John Magufuli ametangazwa kuwa mshindi wa Tuzo ya Uongozi katika Siasa iliyotolewa na jarida mashuhuri la African Leadership Magazine (ALM) kwa mwaka 2018.Jarida hilo la Uingereza limemtangaza Rais Magufuli kuwa mshindi wa tuzo hiyo kutokana na mafanikio ambayo Tanzania imepata chini ya uongozi wake.Mchapishaji wa jarida hilo, Dk Ken Giami alibainisha kuwa Rais Magufuli amewapita kwa asilimia 62.66 marais na viongozi wengine wa kisiasa katika bara la Afrika walioingizwa katika shindano hilo.Viongozi hao na asilimia walizopata kwenye mabano ni Kiongozi wa chama cha APC cha Nigeria, Bola Tinubu (asilimia 10.41), Rais Cyril Ramaphosa wa Afrika Kusini (asilimia 8.82) na Rais Nana Akufo-Addo wa Ghana asilimia 18.11.Dk Giam aliweka wazi majina ya walioteuliwa kuwania tuzo hiyo na kisha kutangaza matokeo katika makao makuu ya jarida hilo nchini Uingereza.Alisema mapendekezo ya majina kwa ajili ya tuzo hiyo ya mwaka 2018, yalitoka pande zote za Afrika yaani nchi za Mashariki, Magharibi, Kaskazini na Kusini.Alisema kazi ya kuchuja majina ilianza na majina yapatayo 250 yaliyopendekezwa kutoka ndani na nje ya bara la Afrika.Jarida hilo la African Leadership Magazine lilianzishwa kwa ajili ya kuonesha na kutambua kazi nzuri zinazofanywa na viongozi wa Afrika katika biashara, siasa na diplomasia kwa ajili ya kuchangia kukuza maendeleo ya bara hili.Tuzo ya mwaka 2018 iligawanywa katika makundi matatu makubwa, ambayo ni Waafrika ambao shughuli zao, sera na matendo yao yamechangia uwekezaji kwa vijana, ajira, kuimarisha amani na demokrasia na kuitangaza Afrika machoni pa dunia.Jarida la African Leadership linalochapishwa na Kampuni ya African Leadership ya Uingereza, limejikita katika kuonesha dunia mazuri ya Afrika kwa kueleza mambo yake kwa mtazamo wa kiafrika na kuainisha suluhisho kwa changamoto zinazokabili bara hili.Tangu toleo lake la kwanza lililotoka Agosti 2008, jarida hilo limekuwa kinara wa uchapishaji wa masuala ya Afrika, likiwa na wasomaji zaidi ya 580,000 ambao ni wawekezaji wa kimataifa, wafanyabiashara wakubwa, watunga sera serikalini na mashirika makubwa duniani.Dhima ya jarida hilo ni kuimarisha ubunifu, ujasiriamali na maendeleo kuhakikisha Afrika mpya inapatikana.Hii ni mara ya pili kwa Rais Magufuli kupata tuzo, baada ya jarida lingine la Africa 54 kumtaja kuwa mshindi wa pili wa marais bora wa Afrika kwa mwaka 2018, akitanguliwa na Rais wa zamani wa Botswana, Ian Khama.Sherehe za utoaji tuzo hiyo zinatarajiwa kufanyika Januari 22, mwaka huu nchini Afrika Kusini.