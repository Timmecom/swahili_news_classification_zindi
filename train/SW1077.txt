 TIMU ya Mwadui FC imefunguka kuwa wameshajikamilisha vilivyo kukabiliana na wapinzani wao Simba katika mchezo wa Ligi Kuu Tanzania Bara unaotarajiwa kupigwa kesho kwenye Uwanja wa Taifa, Dar es Salaam.Simba ipo nafasi ya nne kwenye msimamo wa Ligi Kuu ikiwa na pointi 33 baada ya kushuka uwanjani mara 14, Mwadui wapo nafasi ya 16 baada ya kushuka uwanjani mara 24 na kupata pointi 24. Mchezo huo utakuwa mgumu kutokana na kila timu kuhitaji pointi tatu ambapo Simba wanataka kujiwekea mazingira mazuri ya kuutetea ubingwa wao kwani kama itashinda viporo vyake vyote tisa itakuwa sawa na Yanga ambayo inaongoza ligi huku Mwadui akihitaji kujiondoa katika sehemu mbaya ya kukumbwa na rungu la kushuka daraja mwishoni mwa msimu.Akizungumza na gazeti hili jana, Katibu wa Mwadui, Ramadhan Kilao alisema kuwa katika michezo ya Simba iliyopita ukiwemo dhidi ya Al Ahly ambao walikubali kipigo cha mabao 5-0 wamegundua madhaifu mengi ya timu hiyo hali iliyowafanya wapate mbinu nyingi za kuwamaliza. Alisema kuwa mbinu hizo wameshazifanyia kazi na wachezaji wamezielewa vizuri na wanawasubiri Simba kama wataingia wazimawazima basi watawamaliza mapema kirahisi. Kikosi kipo tayari kwa ajili ya kucheza na Simba na tumeshayajua mapungufu yote ya wapinzani wetu hao, mbinu tutakazozitumia katika mchezo huo kwa sasa tumeona tuzifanye siri maana tukiziweka wazi wapinzani wetu wazifahamu ila tunahakika tunaweza kuibuka na ushindi.  Kikosi chetu kipo hapa Dar es Salaam tayari kwa mchezo huo tunachokiangalia ni kupata pointi tatu ili kujitengenezea mazingira ya kujiweka sehemu salama ya msimamo wa ligi,  alisema Kilao.