 MABINGWA wa Kombe la Shirikisho la Azam (FA) Azam FC wamesema kabla ya kupanda ndege kuelekea Ethiopia katika mchezo wao wa kimataifa wanahitaji kuendelea kucheza mechi za kirafiki kujiimarisha zaidi.
Licha ya kushiriki Kombe la Kagame na kufungwa kwenye fainali dhidi ya KCCA ya Uganda, wanasema haitoshi kujiridhisha kuwa wako tayari kwa vile kuna wachezaji vijana waliopandishwa wanahitaji kutizamwa zaidi. Akizungumzia maandalizi hayo Kocha Msaidizi wa kikosi hicho chenye makao yake Chamazi, Idd Cheche alisema wanahitaji kucheza mchezo mmoja wa kirafiki kujiweka vizuri zaidi.  Bado tunahitaji mechi kwa sababu tunatafuta muunganiko mzuri wa kikosi chetu hasa ikizingatiwa kuna vijana wengi wamepandishwa tunawatizama zaidi,  alisema. Alisema wanatarajia kucheza na Polisi Tanzania kesho wakiamini ni timu nzuri yenye ushindani wa kawaida wanaouhitaji kabla ya kwenda kimataifa. Washindi hao wa tatu wa Ligi Kuu soka Tanzania Bara msimu uliopita waliporudi kutoka Rwanda kwenye michuano ya Kagame walicheza mchezo mmoja dhidi ya mabingwa wa Burundi, Aigle Noir na kushinda mabao 2-0.Azam inatarajiwa kuanza kampeni zake za Kombe la Shirikisho la Caf dhidi ya Fasil Kenema ya Ethiopia katika mchezo wa kwanza ugenini utakaochezwa kati ya Agosti 9-11, mwaka huu na ule wa marudiano utachezwa Dar es Salaam kati ya Agosti 23 na 25.Katika hatua nyingine, timu hiyo iko hatarini kuwakosa wachezaji wake wawili viungo Mudathir Yahya na Ramadhan Mohamed ambao ni majeruhi.Ofisa Habari wa Azam FC, Jaffar Maganga alisema kuwa wachezaji hao wamepelekwa Afrika Kusini kwa ajili ya kufanyiwa uchunguzi kwa matibabu zaidi.