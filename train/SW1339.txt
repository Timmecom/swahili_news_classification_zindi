 NEEMA sasa imeifikia Halmashauri ya Wilaya ya Ileje mkoani Songwe baada ya mgodi wa makaa ya mawe wa Kabulo uliopo wilayani hapa kuanza kufanya kazi.Kampuni ya CMG Limited ndiyo iliyoingia mkataba wa miezi sita wa kuchimba makaa ya mawe kwenye mgodi huo wa wazi ulio chini ya Shirika la Taifa la Madini (Stamico).Waziri wa Madini, Angella Kairuki alitembelea mgodi huo na kushuhudia shughuli za uondoaji wa tabaka la juu zikifanywa na Kampuni ya CMG ikiwa ni kazi iliyofanyika wiki moja tangu kampuni ianze kazi.Kairuki alisema mgodi huo unakadiriwa kuwa na mashapo zaidi ya tani milioni 300 alizosema si kidogo na kwa mkataba iliosaini, kampuni hiyo inatakiwa kuzalisha tani 12,800 za makaa ya mawe kwa mwezi.Alisema kutokana na wingi wa mashapo yaliyopo, serikali inaendelea na jitihada za kutafuta wakandarasi wengine zaidi ili waweze kuisaidia Stamico katika masuala ya kimtaji na pia weledi katika uchimbaji. Ni kweli mgodi huu ulisimama kwa muda mrefu na ilikuwa kilio cha Watanzania wengi. Mpaka hivi sasa alichofanya mkandarasi kwa wiki moja ni kuondoa huu udongo wa juu. Katika kutoa udongo huo wamepata tani 600 za makaa ya mawe yanayofaa kwa matumizi ya viwandani na kwingine,  alisema.Alisema kuna makaa ya mawe kama tofali au jiwe na pia ya chengachenga na serikali kwa kushirikiana na Stamico imelenga kwenda mbali zaidi kwamba badala ya kuishia kuzalisha makaa ya mawe na kusambaza katika viwanda vya simenti na vinginevyo, watengeneze makaa yatakayotumika majumbani.Waziri Kairuki alisema kila mmoja atakayenunua makaa atasaidia serikali kupata gawio na kwamba kupitia mapato hayo, halmashauri itapata ushuru wa huduma na pia Mamlaka ya Mapato nchini(TRA).Kaimu Mkurugenzi Mtendaji wa Stamico, Kanali Sylvester Ghuliku alisema uzalishaji unaofanyika katika mgodi wa Kabulo una manufaa makubwa kwa wananchi wa jirani pamoja na halmashauri hiyo.Alisema wananchi wanaozunguka eneo hilo watanufaika na ajira ndogondogo na kufanya kazi za huduma za vyakula na ujenzi na pia ajira za kudumu ambapo wakazi watafundishwa kuachana na uharibifu wa mazingira na kuanza kuzalisha matofali ya makaa ya mawe ili kupata nishati ya kutumia majumbani.Ghuliku alisema uzalishaji utaongezeka kutoka tani 700 za sasa hadi tani 1,400 za makaa ya mawe kwa siku baada ya kuongeza wakandarasi kwa kuwa eneo lililopo ni kubwa na uzalishaji wake ni mkubwa.Mwenyekiti wa Halmashauri hiyo, Ubatizo Songa alimpongeza Rais John Magufuli kwa kufufua mgodi huo na Kiwira.Alisema kwa tani 700 zitakazozalishwa kwa siku, ushuru wa halmashauri kwa tani moja ni Sh 1,000 hivyo 700 kwa siku watapata Sh 700,000 sawa na kodi ya Sh milioni 18 kwa mwezi.