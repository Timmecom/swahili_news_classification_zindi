 MADHARA ya mama mjamzito asiyekuwa na kinga au kupata chanjo ya ugonjwa wa rubella, husababisha kuzaa watoto wenye matatizo ya matundu kwenye moyo, fi go na hata kuwa na shida ya viungo.Dalili za ugonjwa wa rubella hazina tofauti na za ugonjwa wa surua, ambapo mtoto huanza kwa kupimwa kwanza surua kisha kupatiwa chanjo. Meneja wa Taifa wa Mpango wa Chanjo kutoka Wizara ya Afya, Maendeleo ya Jamii, Jinsia Wazee na Watoto, Dk Dafrosa Lyimo alisema hayo jijini Dar es Salaam, katika maadhimisho ya wiki ya chanjo. Wiki ya chanjo hufanyika kila mwaka katika wiki ya mwisho ya mwezi wa Aprili.Alisema chanjo ya ugonjwa wa surua na rubella hutolewa moja na chanjo hiyo ilianza kutolewa rasmi nchini kuanzia mwaka 2014. Alisema surua na rubella husababishwa na virusi na huenezwa kwa njia ya hewa na dalili zinafanana, ambapo kati ya siku 8 hadi 21 za maambukizo mtoto atakuwa na dalili za joto kupanda, vipele vidogovidogo kuanzia usoni hadi miguuni na macho kuwa mekundu.Kuhusu chanjo, alisema mpango wa taifa wa chanjo ulianzishwa mwaka 1975 kwa lengo la kuwakinga watoto, wasichana na jamii kwa ujumla dhidi ya magonjwa yanayozuilika kwa chanjo.  Mpaka sasa jumla ya magonjwa 13 yanayozuilika kwa chanjo yapo katika mpango wa taifa wa chanjo,  alisema Dk Dafrosa na kuongeza kuwa kauli mbiu ya wiki ya chanjo ni  Chanjo ni kinga, kwa pamoja tuwakinge .Aliyataja magonjwa hayo kuwa ni pamoja na kupooza, surua, rubella, pepopunda, dondakoo, kifaduro, kifuakikuu, kuharisha, kichomi, saratani ya mlango wa kizazi, homa ya ini na mafua makali. Kuhusu huduma za chanjo, alisema imethibitika kitaalamu kuwa chanjo ni mkakati muafaka katika kutokomeza maradhi na kupunguza vifo vitokanavyo na magonjwa ya kuambukizwa.Alieleza kuwa pia hupunguza gharama kubwa ambazo familia na taifa kwa ujumla lingetumia katika kutibu maradhi yatokanayo na magonjwa yanayozuilika kwa chanjo. Alisema malengo ya mpango wa taifa wa chanjo kuanzia mwaka 2016 hadi 2020, ni kumfikia kila mtoto kwa chanjo kwa usawa, kuongeza wigo wa utoaji huduma za chanjo kwa watu wote.