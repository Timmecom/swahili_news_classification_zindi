 NAIBU Waziri wa Nishati, Subira Mgalu amewatoa wasiwasi wananchi wa Wilaya ya Kisarawe mkoani Pwani na baadhi ya maeneo ya Jiji la Dar es Salaam ambao hawakuunganishiwa umeme, kuwa serikali imetenga Sh bilioni 89 kwa ajili ya maeneo hayo.Aliyasema hayo alipokuwa akizungumza na wananchi wa Kitongoji cha Mwanzo Mgumu wilayani Kisarawe wakati wa ziara yake kutembelea utekelezaji wa usambazaji wa umeme kupitia Mradi wa Umeme Vijijini (REA) na kuwasha umeme kwenye Kijiji cha Kibesa.Mgalu alisema wananchi wa mikoa ya Dar es Salaam na Pwani ambao awali hawakupata bahati ya kuunganishiwa umeme huo wa REA, sasa watanufaika na mradi huo wakiwemo pia wale wa mijini ambao wapo kwenye vijiji vinayokuwa. Tayari Mkurugenzi wa REA na Mwanasheria Mkuu wa Serikali wamefanya mawasiliano ili mikataba isainiwe kati ya serikali na makandarasi, waanze kazi na tunatarajia hadi Julai, mwaka huu kazi itaanza,  alisema Mgalu.Alisema kuwa mradi huo kwa sasa uko njiani kuanza hivyo wananchi wasiwe na wasiwasi na wala watu wasifikirie kuwa ni maneno tu bali ni jambo la kweli. Alitaja baadhi ya maeneo yatakayopitiwa na mradi huo kuwa ni Kisarawe, Ukonga, Buyuni, Kivule, Mbondole, Kigamboni, Kibaha na Bagamoyo. Miradi hii ni bandika bandua, kikubwa ni wananchi kupokea miradi hiyo kwa kutoa ushirikiano ambao tumeuona kuwa ni mkubwa kutokana na wananchi kutoa maeneo yao bure, hili ni jambo jema,  alisema.Alibainisha kuwa mbali ya kuwasambazia wananchi umeme pia miradi hiyo inazingatia taasisi za umma ambazo zinahudumia wananchi kama vile shule, zahanati na ofisi za umma. Pia tunazingatia maeneo ya miradi ya viwanda ili kuendana na mkakati wa serikali wa kufanya nchi kuwa ya viwanda na uchumi wa kati, hivyo viwanda navyo vitapatiwa huduma hii ya nishati hasa maeneo ya vijijini,  alisema.Kwa upande wake Meneja wa Tanesco Wilaya ya Kisarawe, Octavian Mmuni alisema wanaendelea kuyapitia maeneo ambayo yana mahitaji ya umeme ili wapelekewe huduma hiyo.Mmuni alisema kuwa miradi hiyo imesaidia kukabili changamoto ya ukosefu wa umeme na kuwafanya wananchi waondokane na adha hiyo hasa kwa vijiji vya pembezoni.