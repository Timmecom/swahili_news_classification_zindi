 TANZANIA imeanza vibaya fainali za Afrika za Kombe la Mataifa ya Afrika (BSAFCON) kwa soka la ufukweni baada ya kufungwa mabao 5-2 katika mchezo uliochezwa mji wa Sharm El Sheikh, Misri.Tanzania ilianza vibaya kwani robo ya kwanza ilifungwa mabao 3-1, bao la Tanzania likifungwa na kipa Ibrahim Abdallah na robo ya pili ilipambana na kupata bao lililofungwa na Ahmada Ahmada na robo ya tatu wakaruhusu kufungwa mabao mawili na kufanya matokeo yawe 5-2.Tanzania ambayo ipo Kundi B leo saa 9:30 alasiri itacheza na bingwa mtetezi timu ya Senegal ambayo jana iliifunga Nigeria kwa mabao 6-4, mchezo ambao ulimalizika kwa sare ya 4-4 zikapigwa penalti mbili kila timu Nigeria ikakosa zote na Senegal ikashinda zote.Akizungumza kwa njia ya mtandao kocha wa Tanzania, Boniface Pawassa alisema mchezo wa leo watajirekebisha maana wamejifunza. Kipindi cha kwanza na cha mwisho umakini ulikosekana ndio maana tukafungwa ila mchezo wa kesho (leo) naamini tutafanya vizuri kwani tumejifunza na tutarekebisha makosa,  alisema Pawassa.Baada ya mchezo wa leo Tanzania kesho itacheza na Nigeria, mchezo wa mwisho hatua ya makundi kabla ya nusu fainali kuanza Desemba 12 na fainali kuchezwa Desemba 14.Timu zitakazoshika nafasi mbili za juu zitafuzu fainali za Kombe la Dunia mwakani nchini Paraguay. Kundi A timu ya Misri iliifunga Morocco mabao 5-1 na Madagascar ilitarajia kucheza na Ivory Coast jioni ya jana.