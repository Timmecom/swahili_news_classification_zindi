 KOCHA Mkuu wa Yanga, Mwinyi Zahera, amewataka wachezaji wake kuacha utoto na kuongeza nguvu na juhudi katika mapambano ya kusaka pointi tatu kwenye mechi za Ligi Kuu.Mkongomani huyo amekiri timu yake kuzidiwa kimchezo na wapinzani wao Coastal Union licha ya ushindi wa bao 1-0, walioupata kwenye mchezo huo ambao ulichezwa juzi, Uwanja wa Taifa Dar es Salaam.Akizungumza na gazeti hili, Zahera alisema tatizo kubwa ambalo linasababisha timu yake kuzidiwa kipindi cha pili ni utoto ambao unafanywa na baadhi ya wachezaji wake kwa kuchezea mpira na kuurudisha nyuma kinyume na maelekezo yake. Tumekuwa tukicheza kwa nguvu na kufunga mabao mwanzoni mwa mchezo, lakini baada ya kupata mabao wachezaji wangu wamekuwa wakifanya utoto mwingi kiasi cha kuigharimu timu na kujikuta tunaruhusu mabao ya kizembe kama ilivyokuwa kwenye mchezo dhidi ya Stand United,  alisema Zahera.Kocha huyo alimtaja kiungo Papy Tshishimbi kuwa ni miongoni mwa wachezaji ambao wanashindwa kutimiza ipasavyo majukumu yao kwa kutumia muda mwingi kuuchezea mpira wakati wenzake wapo kwenye nafasi nzuri.Alisema tatizo hilo ataendelea kulifanyia kazi kwenye mazoezi yao ili kulimaliza kabla ya mchezo wao unaofuata dhidi ya Singida United ambao pia wamepania kushinda ili kujiweka kwenye mazingira mazuri ya ushindi.Aidha Zahera amewapongeza wachezaji wake kwa kuvuna pointi tatu nyingine ambazo zimewafanya kuwa na mwanzo mzuri baada ya kushinda mechi tatu mfululizo za kwanza tangu kuanza kwa ligi ya msimu huu.Alisema hiyo imewaongezea ari ya kufanya vizuri kwenye mechi zijazo ambazo licha ya kuamini zitaongeza ugumu kutokana na wapinzani kuwakamia kutokana na matokeo wanayoendelea kuyapata kwenye ligi. Ni kweli hatukucheza vizuri lakini kitu cha msingi ni pointi tatu ambazo tumezipata tunachofanya ni kuendelea kukumbushana pale kwenye mapungufu na uzuri vijana wangu niwepesi kwenye kushika ninacho waelekeza mazoezini,  alisema Zahera.Kocha huyo ambaye Mkongomani mwenye uraia wa Ufaransa, alisema sababu kubwa iliyochangia timu yake kucheza chini ya kiwango kwenye mchezo dhidi ya Coastal Union ni kukosa muda wa kutosha wa kupumzika ukilinganisha na wapinzani wao.Alisema Coastal walipumzika siku tatu wakati wao walipata siku mbili za mapumziko baada ya mchezo wao na Stand United, jambo ambalo alilijua kama litawaletea shida hasa kwenye kipindi cha pili.