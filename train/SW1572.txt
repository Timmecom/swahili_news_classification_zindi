 KUFUATIA kuwepo kwa taarifa zilizoenea za kusimamishwa kwa baadhi ya benki katika biashara ya kubadilisha fedha, Benki Kuu ya Tanzania (BOT) imebainisha kuwa ilichokifanya ni kuzisimamisha ushiriki katika soko la jumla la fedha za kigeni na si kubadili fedha reja reja.Kwa mujibu wa taarifa iliyotolewa jana na benki hiyo kupitia Idara ya uhusiano wa Umma na Itifaki, ilisema kuwa benki za Barclays , Exim, UBA, BancABC na Azania zimesimamishwa kushiriki katika Soko la jumla la fedha za kigeni kati ya benki za kibiashara (IFEM), kwa kuvunja kanuni na taratibu kama inavyowataka kufanya.Hatua inatajwa kuchukuliwa baada ya benki hizo, kushindwa kutoa taarifa kwa Benki Kuu ya Tanzania juu ya miamala yote ya kifedha inayofanyika. Taarifa hiyo ilifafanua kuwa soko la fedha za kigeni kati ya mabenki (IFEM), lina kanuni na taratibu zake, ambazo zinaeleza kinagaubaga namna washiriki wote wanavyotakiwa kufanya biashara hiyo na kwamba washiriki wote katika soko hilo, wanatakiwa kutoa taarifa BOT kuhusu miamala waliyofanya kwa siku.Hata hivyo, inaeleza kuwa washiriki wa IFEM ambao watavunja kanuni na taratibu za soko hilo, hufungiwa kushiriki katika kuuza na kununua kwenye soko hilo kwa kipindi maalum.  Hivyo kwa benki hizo tano, kufungiwa kwake kunahusu tu ushiriki katika soko la fedha za kigeni kati ya mabenki na sio biashra rejareja ya fedha,  ilisema taarifa hiyo na kusema kuwa benki hizo zinaruhusiwa kuuza fedha za kigeni kwa wateja wake au kununua kutoka kwao.Soko la jumla la fedha za kigeni kati ya benki za kibiashara (IFEM), linawezesha benki za biashara na taasisi za fedha kuuza na kununua (kubadilishana) dola za kimarekani na shilingi kati yao. Taarifa hiyo ilieleza kuwa soko hilo, husaidia kuamua kiwango rasmi cha kubadilisha dola dhidi ya shilingi kwa siku husika. Benki Kuu ya Tanzania pia inashiriki kuuza na kununua fedha za kigeni pale inapolazimu, wakati mwingine huingilia soko ili kuhakikisha hakuna mabadiliko makubwa.