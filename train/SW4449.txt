 WATANZANIA wamehimizwa kuchangamkia fursa zilizopo kama wanavyofanya wa nchi jirani, badala ya kubweteka na kuishia kulalamika. Ushauri huo ulitolewa na Waziri wa Habari, Utamaduni, Sanaa na Michezo, Dk Harrison Mwakyembe, wakati akitoa neno kabla ya kuanza kwa siku ya pili ya Jukwaa la Fursa za Biashara na Uwekezaji mkoani Tabora jana.Dk Mwakyembe ndiye Mwenyekiti wa Jukwaa la Biashara lililofunguliwa juzi na Waziri Mkuu, Kassim Majaliwa na kuendelea hadi leo.  Kama kuna ugonjwa mkubwa ambao Watanzania wanao ni kushindwa kuchangamkia fursa zinazowazunguka,  alisema.Katika muktadha huo wa Watanzania kutochangamkia fursa, Dk Mwakyembe alisema katika safari zake nje ya nchi alishangaa kugundua kwamba nchi jirani ndio wamechangamkia fursa za kufundisha Kiswahili wageni nje ya Afrika. Alisema ingawa hawajui Kiswahili kama Watanzania lakini ndio wanaochangamkia fursa hizo kuliko Watanzania.Alisema wakati wa uzinduzi wa bomba la mafuta mkoani Tanga mwaka jana, aligundua kwamba wafanyabiashara kutoka mji jirani na Tanga wa Mombasa, nchini Kenya walikuwa wameweka kambi mjini Tanga wakifanya kampeni kwa wazungu wanaokuja kwa ajili ya bomba wakaishi Momba na kufanya kazi Tanga.Alitoa mfano mwingine kwamba wakati serikali ikihamishia makao makuu Dodoma, bado Watanzania wanajivuta kuchangamkia fursa lukuki zinazopatikana mkoani huo kutokana na hatua hiyo ya serikali.Alisema kuna baadhi ya mabalozi kutoka nje wana hofu ya kuhamia Dodoma kwa kutojua ni wapi watoto wao watasoma kutokana na uchache wa shule za kimataifa. Ni kwa msingi huo, Dk Mwakyembe aliwataka wananchi wa Tabora kuchangamkia fursa lukuki zilizotajwa kuwepo katika kila halmashauri kabla ya kusubiri wageni kuja kuzichukua.Fursa ambazo zimekuwa zikitangazwa na halmashauri nane za mkoa huo ni za kilimo cha mazao mbalimbali, kikiwemo cha umwagiliaji na ufugaji wa kisasa, ikiwa ni pamoja na kufungua ranchi.Lakini kuna fursa za kuanzisha viwanda vya kuchakata mazao hayo ya kilimo na mifugo, uzalishaji wa mazao ya misitu kama mbao na ufugaji nyuki na fursa katika madini ambayo hupatikana takribani kila wilaya ingawa hakuna wachimbaji wakubwa.