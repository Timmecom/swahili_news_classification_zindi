 KAMPUNI ya Ndege nchini (ATCL) imesema safari zake za kwenda Mumbai nchini India zimeanza kwa mafanikio kutokana na mwitikio mkubwa wa abiria wanaoupata.Mkuu wa Kitengo cha Mawasiliano wa ATCL, Josephat Kagirwa amesema, tangu siku ya kwanza ya Julai 17 mwaka huu safari hizo zilipoanza, waliweza kusafirisha abiria wa kutosha licha ya kwamba safari hizo zilianza katikati ya wiki na watu wengine walikuwa wameshakata tiketi za mashirika mengine ya ndege.Kagirwa alisema ATCL imeamua kutoa bei ya punguzo ya Dola za Marekani 378 ya nauli ya kwenda na kurudi kwa kipindi cha mwezi mmoja ili kuvutia wateja.Alisema abiria wanaosafiri na ndege yao ya Boeing 787-8 Dreamliner kwenda Mumbai nchini humo wanafurahia na kuridhishwa na huduma zinazotolewa ndani ya ndege ikiwemo huduma ya mtandao wa Wi-Fi, vyakula na vinywaji. Mwitikio wa wateja kwa ndege yetu ni mzuri sana, tunaenda mara tatu kwa wiki na tunapata abiria wa kutosha kwa kila safari tunayofanya, kwa sasa ndege yetu inayofanya safari za India ni Boeing 787-8 Dreamliner na inachukua muda wa saa 5:30 hadi saa sita kufika India, abiria wakiwa wengi zaidi tunaweza pia kuzipeleka ndege zetu za Airbus A220-300 ambazo zina uwezo wa kusafiri kwa saa nane bila kutua, amesema Kagirwa.Safari za ATCL kwenda nchini India zilianza rasmi Julai 17 mwaka huu kupitia ndege yake ya Boeing 787-8 Dreamliner inayoruka kutokea Uwanja wa Ndege wa Kimataifa wa Julius Nyerere Terminal III.Sifa kubwa ya uwanja huo ni kwamba umefungwa teknolojia ya kisasa kabisa. Rais wa Kampuni ya Bosch ya Ujerumani, Dk Marcus Thill, alisema juzi jijini Dar es Salaam kuwa kampuni yake ndiyo iliyofunga teknolojia hiyo ambayo ni ya kisasa Barani Afrika na kuufanya uwanja huo kuwa na ubora wa hali ya juu.Kagirwa alizitaja siku za ndege hiyo kwenda nchini India kuwa ni Jumatano na kurejea Alhamisi, Ijumaa na kurejea Jumamosi, Jumapili na kurejea Jumatatu.Muda wa kuondoka kwenda India ni saa 1:30 jioni na muda wa kuwasili kutoka India ni saa 3:40 asubuhi.Kuhusu safari za ATCL kwenda Guangzhou nchini China, alisema kuwa maandalizi yanaendelea na wanatarajia safari hizo kuanza mwishoni mwa mwaka huu.