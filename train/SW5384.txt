 KAMATI ya Siasa ya Chama Cha Mapinduzi (CCM) Mkoa wa Dodoma imeiagiza Bohari Kuu ya Dawa (MSD) kuhakikisha inapeleka vifaa tiba na dawa katika vituo vya afya vilivyokamilika.Pia wauguzi na wataalamu wa afya, wametakiwa kutoa huduma kwa kuzingatia weledi, kama ambavyo kanuni za taaluma yao zinavyoelekeza. Agizo hilo limetolewa na Mwenyekiti wa CCM wa Mkoa, Godwin Mkanwa wakati wa akikagua miradi ya maendeleo inayotekelezwa na serikali wilayani Chamwino mkoani Dodoma.Alisema jambo la kushangaza ni kuwa ingawa serikali ilitoa siku moja fedha za ujenzi na za vifaa tiba, MSD wanashindwa kupeleka vifaa na dawa kwenye vituo vilivyokamilika. Alisema kutotimiza wajibu kwa MSD hakuendi sambamba na dhamira ya Rais John Magufuli ya kuwaletea wananchi maendeleo, hasa katika kuboresha sekta ya afya nchini. Nawaagiza MSD mpeleke vifaa mara moja katika vituo vya afya vilivyokamilika ili viweza kufanya kazi na wananchi wapate huduma kama ilivyokusudiwa,  alisisitiza Mkanwa. Aidha, Mkanwa alikemea tabia ya baadhi ya watoa huduma kutumia lugha chafu na kuhimiza kufanya kazi kwa upendo, huruma na uadilifu, hali ambayo itawafanya wananchi watatamani kufika katika vituo vya afya na kupata huduma.  Ninyi mko Ikulu hivyo kituo chenu kinatakiwa kuonyesha mfano kwa kuwa kituo bora kabisa, na si kujaa malalamiko na sifa mbaya kutoka kwa wagonjwa,  alisema.Pia alitumia fursa hiyo kupongeza ujenzi wa majengo mazuri na yenye ubora, yanayodhihirisha thamani ya fedha iliyotolewa na serikali na aliwataka kuyatunza vizuri. Akiwa wilayani Kongwa, Mkanwa alimtaka mkandarasa kuhakikisha anamaliza ujenzi wa Kituo cha Afya Ugogoni ifikapo Februari 4 mwaka huu na kukabidhi majengo kwa uongozi wa wilaya. Kituo cha Afya cha Ugogoni kimejengwa kwa thamani ya Sh milioni nne ambazo zimetolewa na serikali. Pia alikagua majengo ya mradi wa machinjio ya kisasa ya kuku katika eneo Mbande, njia panda ya Kongwa; na mradi wa maji katika mji wa Kongwa.Alitoa maelekezo mbalimbali za uboreshaji wa miradi hiyo. Mkanwa alielekeza kutolewa vyeti na motisha kwa wajumbe wa kamati, wanaosimamia ujenzi wa majengo ya miradi ya serikali ili kuwapa ari ya kufanya kazi hiyo kwa umakini. Awali, akikaribisha wajumbe wa kamati hiyo ya siasa, Mkuu wa Wilaya ya Kongwa, Deogratius Ndejembi, aliishukuru serikali kwa kuwapatia fedha za kutekeleza miradi mbalimbali ya maendeleo, ikiwemo vituo vya afya. Ndejembi alisema anaiona dhamira njema ya Rais Magufuli ya kuwaletea wananchi maendeleo. Alisema kwamba wilaya ya Kongwa walipokea Sh milioni nane kwa ajili ya ujenzi wa vituo viwili vya afya, ambavyo ni Mlali na Ugogoni.