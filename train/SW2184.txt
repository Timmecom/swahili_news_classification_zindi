 SHIRIKA la Umeme Tanzania (Tanesco) Mkoa wa Arusha linaendelea na utekelezaji wa awamu ya pili ya upelekaji umeme katika maeneo yenye mahitaji baada ya kukamilisha awamu ya kwanza iliyofanikiwa kuunganisha wateja zaidi ya 6,841.Katika awamu ya kwanza, jumla ya Sh bilioni 2.34 zilitengwa na kutumiwa na Tanesco kwa kazi hiyo ambayo ililenga kuwaunganishia umeme wananchi wapatao 6,000, lakini ukaunganishia wananchi 6,841 na wengine wanaendelea kujitokeza.Akizungumza na wahariri wa vyombo vya habari waliotembelea eneo la Kata ya Murriet kujionea wananchi waliounganishiwa huduma hiyo na wanaoendelea kuunganishwa, Mhandisi Mkuu wa Usambazaji Umeme Tanesco Arusha, Donasiano Shamba amesema awamu ya pili inahusisha maeneo katika kata za Murriet, Terrati, Olasiti na Sokoni 1, Sinoni na Moshono. Shamba alisema kwa Kata ya Murriet, mradi unahusisha kupeleka umeme katika maneo ya Bondeni Kati, Erangau, Itaitoyoki, Leleturo, Loisiyo, Masikira, Olopolosi na maeneo jirani.Alisema mradi utagharimu Sh 1,044,637,774.28 hadi kukamilika kwake. Kuhusu mradi wa Olasiti   Kimendorosi na Oloresho, alisema umekusudia kuwahudumia wateja wote ambao hawajafikiwa na Mradi wa REA Awamu ya Tatu Mzunguko wa Kwanza uliotekelezwa katika eneo hilo linalokua kwa kasi.Alisema mradi huo unahusisha ujenzi wa laini kubwa kwa urefu wa kilometa 3.095, uwekaji wa transfoma sita, na ujenzi wa laini ndogo zenye urefu wa kilometa 23.18, kwa gharama za Sh 622,925,154.62 kwa mradi wote huo ambao utekelezaji umeanza kwa laini kubwa kukamilika kwa asilimia 80 sehemu ya Boma la Mwenyekiti na Kimendorosi Mlimani, na tayari transfoma mbili zimeshafungwa katika maeneo hayo. Wateja 650 wataungwa.Akizungumzia mradi wa Kata ya Murriet, amesema utahusisha uwekaji wa umeme katika maeneo ya Mtaa wa Mbezi, Elwanyi, Embararwai, Cheti, Nadosoiti Centre, Nado Sekondari, Oldonyokumur Centre na Shuleni; ambayo yatahusu ujenzi wa kilometa 22.3 za laini kubwa, uwekaji wa transfoma 12 na ujenzi wa laini 91.90 za laini ndogo.Shamba amesema ujenzi wa laini kubwa yenye urefu wa kilometa 11.4 umekamilika kwa asilimia 100, na wanatarajia wateja 4,200 watafaidika mradi huo utakapokamilika kwa gharama ya Sh 1,637,565,114.54.Awamu hiyo ya pili pia inahusisha mradi wa Kata ya Sokoni One ambao ulianza kwa ujenzi wa laini kubwa yenye urefu wa kilometa 5.5 za msongo wa kilovolti 33 kutoka Uswahili Kata ya Sinoni kwenda eneo hilo la Sokoni One, ikitambaa katika mitaa yake na kuunganisha laini ya Intel mpaka Oljoro hivyo kufanya laini mpya ya Sinoni kuhudumia maeneo yote yanayounganishwa na umeme katika kata za Sokoni One, Murriet na Oljoro.Alieleza kuwa katika maeneo ya Njiro Ndogo, Kikwete Namba Moja na Kikwete Namba Mbili wanaendelea na uunganishaji wateja na tayari transfoma tatu zimefungwa na ujenzi wa laini ndogo unaendelea. Fedha za mradi huo zinazohitajika ni Sh 498,222,073.33.Kwa upande wa Kijiji cha Samaria, amesema kina vitongoji vya Kijenge, Bondeni, Kanani, Zaire na Sawana, ambavyo jumla ya wakazi 700 wanahitaji umeme, na tayari katika Kitongoji cha Kijenge umekamilika kwa asilimia 100.Aidha, Mhandisi Mkuu Usambazaji Umeme Tanesco Arusha aliitaja miradi mingine iliyotekelezwa na mkoa ni kupeleka umeme maeneo ya Chekereni, Olmitu, Masailand, Olosiva, Orbomba, Longido Ranchi, Lesoit, Njiro ndogo, Bwawani, Engosengiu na ukarabati wa laini kwa kubadili nguzo kubwa 850 maeneo ya Karatu na Usa River.