 TIMU ya soka ya Taifa ya Vijana chini ya umri wa miaka 17, Serengeti boys jana iliifunga Malawi mabao 2-1 katika mchezo wa mashindano ya Vijana kwa nchi za kusini mwa Afrika (COSAFA) uliochezwa Gaborone, Botswana.Habari kutoka Gaborone zinasema, Serengeti boys ambayo ilianza vibaya kwa kufungwa na Angola mabao 2-0 wiki iliyopita, jana ilipata bao dakika ya saba likifungwa na Kelvin Pius  Mbappe  na kudumu hadi mapumziko ambaye pia aliibuka mchezaji bora wa mechi hiyo. Kipindi cha pili Malawi walicharuka na dakika ya 59 walisawazisha bao lililofungwa na Mwungulu lakini Serengeti boys waliongeza bao la ushindi dakika ya 78 likifungwa na Suleiman Juma.Baada ya mchezo huu Serengeti boys imebakisha mchezo mmoja katika Kundi B ambao itacheza na Afrika Kusini kesho ambapo ikishinda itacheza nusu fainali.Afrika Kusini jana waliifunga eSwatini mabao 2-0. Akizungumza baada ya mechi hiyo kocha wa Serengeti Boys Oscar Mirambo alisema wamefurahi kupata ushindi na kuahidi ushindi tena dhidi ya Afrika Kusini.  Nafurahi wachezaji wamefanya kile nilichowaagiza tukapata ushindi, nawaomba watanzania waendelee kuwa na imani na timu yao kuwa itafanya vizuri,  alisema Mirambo.Serengeti inashiriki mashindano hayo kama timu mwalikwa na inatumia mashindano hayo kupata uzoefu wa kujiandaa na fainali za Afrika za Vijana ambazo zinatarajiwa kufanyika nchini mwakani