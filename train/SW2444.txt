 WAZIRI wa Katiba na Sheria, Khamis Juma Maalimu amesema wanandoa 331 wamepata mafunzo ya ndoa kwa ajili ya kuwawezesha kuishi vizuri na ndoa zao kupata utulivu na amani.Maalimu alisema hayo wakati akitoa taarifa kwa wajumbe wa Baraza la Wawakilishi kuhusu maendeleo ya chuo cha ndoa, ambacho kimeanzishwa na Ofisi ya Mufti ya Zanzibar.Alisema chuo hicho kimeanzishwa baada ya kubainika kwamba ndoa nyingi, zimekuwa zikivunjika kwa sababu ya kukosa mafunzo na utulivu kwa wanandoa.Kwa mfano, alisema Ofisi ya Mufti ilibaini kuwepo kwa wingi wa talaka zilizokuwa zikitolewa, ambapo utafiti wake uligundua kukosekana kwa uvumilivu na subira kwa wanandoa.Aidha, alisema zipo ndoa zinadumu kwa wiki moja tu baada ya kufungwa na ukifanya utafiti utabaini kwamba wanandoa wamekosa uvumilivu. Aliitaja sababu nyingine za kuvunjika kwa ndoa na kushindwa kudumu ni wanandoa kufunga ndoa, huku wakikosa ridhaa na baraka ya wazazi wao.  Masharti ya ndoa ni kupata ridhaa ya pande mbili za wazazi... hivi sasa vijana wanakwenda kwa Kadhi kufungishwa ndoa bila ya baraka za wazazi wao, kwa maana hiyo ndoa hiyo haiwezi kudumu,   alisema.Kwa upande wa wazazi, aliwataka nao kujenga tabia ya uvumilivu na kuheshimu ndoa za watoto wao na kuepuka tabia ya kuingilia mambo, ambayo mengine hawastahiki kuyafanya au kutoa maamuzi.  Utafiti umefanywa ambao umeonesha kwamba baadhi ya wazazi huingilia mwenendo wa ndoa na kusababisha kutoa maamuzi yenye kuhatarisha ndoa na hatimaye kuvunjika huku waathirika wakubwa wakiwa watoto,   alisema.Serikali ya Mapinduzi ya Zanzibar kwa kushirikiana na Ofisi ya Mufti, imeanzisha chuo cha ndoa ambacho kitatoa mafundisho na njia muafaka za kuishi katika ndoa kwa utulivu mkubwa ili kuepuka talaka zinazotolewa holela.Kadhi wa Mahakama ya Kadhi Mfenesini, Hassan Khamis alisema wanachukuwa muda mwingi katika kuendesha mahakama hizo kwa ajili ya kushughulikia madai ya talaka kwa wanandoa na kufanya suluhu kuepuka talaka. Naunga mkono kuwepo kwa chuo kitakachotoa mafunzo na elimu kwa wanandoa ili kupunguza wimbi la talaka nchini,   alisema.