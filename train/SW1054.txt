 JUMUIYA ya Afrika Mashariki (EAC) inatarajia kuendesha kampeni maalumu ya mfano, kukabiliana na magonjwa ya mlipuko katika eneo la mpaka wa Namanga unaoziunganisha nchi za Tanzania na Kenya.Kampeni hiyo inatarajiwa kuwa na matokeo chanya na kujenga uwezo wa kudhibiti magonjwa ya mlipuko hasa kwa nchi hizo mbili.Taarifa iliyotolewa kwa vyombo vya habari na Jumuiya ya Afrika Mashariki ilieleza kuwa kazi hiyo itafanyika kwa siku nne kuanzia Juni 11 hadi 14 mwaka huu.Kampeni hiyo itakayofadhiliwa na Shirika la Kimataifa la Maendeleo la Ujerumani (GIZ) na kuwahusisha wadau 250 kutoka sekta mbalimbali ikiwemo wanaohusika na afya ya wanyama, afya ya binadamu, mazingira, vyombo vya ulinzi na usalama, viongozi wa dini, waandishi wa habari, wananchi na viongozi wa kijamii.Wananchi wanafanya shughuli zao katika mpaka wa Namanga wilaya ya Longido Kaskazini mwa Tanzania na upande wa Kajiado nchini Kenya wameombwa kuwa watulivu kwa kipindi cha siku nne za majaribio na kutokuwa na hofu.Mwakilishi wa Shirika la GIZ, Dk Irene Lukassowitz alisema kama watu watakuwa na taarifa sahihi watajua jinsi magonjwa ya milipuko yanaambukizwa hivyo ni rahisi kujikinga.Alisema,  Hicho ndicho tulichojifunza kuhusu ugonjwa wa ebola huko Afrika Magharibi. Tunatakiwa kuunganisha nguvu na kufanya kazi pamoja ili kupambana na magonjwa haya, na ndio maana tunawaleta watu pamoja ili kukabiliana na magonjwa ya milipuko,  alisema Dk Lukassowits.Katika Ukanda wa Afrika Mashariki kuna magonjwa mengi ya kuambukiza yanayoathiri wanyama na binadamu kama vile homa ya bonde la ufa, ebola, kipindupindu na kichaa cha mbwa na ndio sababu jumuiya hiyo inaona upo umuhimu wa wadau mbalimbali kutoka eneo hilo kuunganisha nguvu kuyadhibiti.Mwakilishi wa Katibu Mkuu wa Jumuiya ya Afrika Mashariki, Dk Michael Katende alisema mpango huo unafuatia makubaliano ya mawaziri wa afya wa nchi wanachama wa Jumuiya ya Afrika Mashariki yaliyofikiwa mwaka 2015 ya kudhibiti magonjwa ya milipiko kwenye maeneo ya mipakani.Magonjwa hayo ya milipuko yanatajwa kuzikumba nchi nyingi hasa zilizo kusini mwa Jangwa la Sahara na kuua maelfu ya watu, kuathiri mifugo, makazi pamoja na uchumi.