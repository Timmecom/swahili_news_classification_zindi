 Hayo yalisemwa na Waziri wa Biashara Viwanda na Masoko, Nassor Ahmed Mazrui wakati akifunga mafunzo ya wiki mbili ya makandarasi nchini kuhusu mbinu na mikakati ya kutekeleza kazi zao.Alisema baadhi ya kazi za makandarasi mbali mbali nchini zinaharibika kutokana na kutumia vifaa vilivyo chini ya kiwango cha ubora unaohitajika katika kazi za ujenzi.Mazrui ambaye kitaaluma ni mhandisi akimiliki kampuni ya ujenzi, alisema udanganyifu wa makandarasi pamoja na vifaa duni wanavyotumia kunazusha hofu kwa wananchi ya kuwepo kwa majengo yenye ubora chini ya kiwango.Mapema Mwenyekiti wa Bodi ya Usajili ya Makandarasi nchini Ramadhan Kesi alisema makandarasi wasiokuwa waaminifu wanaharibu kazi za ujenzi.Alisema udanganyifu unaofanywa katika kazi za makandarasi unaipaka matope taaluma ya uhandisi wa makandarasi na kuifanya kutoaminika na kutiliwa mashaka. Wanataaluma ya fani ya ujenzi wa majengo tunatakiwa kuhakikisha kwamba tunalinda fani yetu na matukio ya vitendo vya udanganyifu vinavyofanywa na watu wachache ambao sio waaminifu,  alisema.Jumla ya makandarasi 45 wakiwemo wa sekta binafsi walishiriki katika mafunzo ya wiki mbili yenye lengo la kujenga uwezo wa utekelezaji wa majukumu yao na ufanisi wa taaluma hiyo.