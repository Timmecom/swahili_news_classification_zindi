 RAIS John Magufuli amewataka Watanzania wakiwemo viongozi wa serikali, kuthamini kitu cha kwao, ikiwa ni pamoja na kutumia simu za Shirika la Mawasiliano nchini (TTCL).Alisema inashangaza kuona viongozi wakuu wa serikali, ikiwemo ofisi yake ya Ikulu kuthamini mitandao mingine badala ya kutumia simu za shirika hilo ili liweze kukua kiuchumi.Rais Magufuli alielezea kutofurahishwa na taasisi na viongozi wa Serikali ambao hawajaitikia wito wa kutumia huduma za mawasiliano za TTCL na akamuagiza Mkurugenzi Mkuu wa TTCL, Waziri Kindamba kumpelekea orodha ya Mawaziri wanaotumia simu za TTCL.Pia amemwagiza Msajili wa Hazina, Athumani Mbutuka kuhakikisha mpaka ifikapo mwisho wa mwezi Julai, mwaka huu, taasisi na mashirika yote ya serikali yawe yametoa gawio serikalini.Alitoa maagizo haya Dar es Salaam jana wakati akipokea gawio la Sh bilioni 2.1 kutoka TTCL. Rais Magufuli alilipongeza shirika hilo kwa mafanikio waliyoyapata na kuweza kutoa gawio kwa miaka miwili mfululizo ambapo mwaka jana walitoa gawio la Sh bilioni 1.5.Pamoja na kuwapongeza kwa mafanikio waliyoyapata katika kipindi cha muda mfupi, alilitaka shirika hilo kuongeza bidii ili kupata mafanikio zaidi kama ilivyo kwa Shirika la Simu la Ethiopia.Alisema mapato ya Shirika la Simu la Ethiopia ni wastani wa Dola za Marekani bilioni 1.3 kwa mwaka na gawio lao kwa serikali lilikuwa Dola za Marekani milioni 300 sawa na Sh bilioni 650.Alisema kwa kuwa watu wenye simu nchini kwa sasa wanafikia milioni 40 na wateja wa TTCL ni milioni 2.2 tu, hivyo soko lao ni chini ya asilimia 5 na kuwataka waongeze bidii.Kwa kuwa mashirika na taasisi za umma yapo 253, alimwagiza Mbutuka kuhakikisha mashirika na taasisi zitakazoshindwa kutoa gawio hadi Julai mwishoni, ikiwezekana ayafute kwa sababu hakuna sababu ya kuwa na mashirika yanayotengeneza hasara.Mkurugenzi Mkuu wa TTCL, Waziri Kindamba, alimweleza Rais kuwa gawio hilo la Sh bilioni 2.1 ni ongezeko la zaidi ya Sh milioni 600 ikilinganishwa na gawio la Sh bilioni 1.5 walilolitoa mwaka jana.Mkurugenzi Mkuu huyo wa TTCL, alisema kuwa shirika lake mbali na kutoa gawio pia linalipa kodi na tozo mbalimbali za serikali.Kindamba alisema gawio walilotoa jana linatokana na kuongezeka kwa mapato kutoka Sh bilioni 119 mwaka 2018 hadi kufikia Sh bilioni 167 mwaka 2019.Alisema lengo lao ni kuendelea kuboresha huduma kwa wateja, kuongeza uwezo wa teknolojia na miundombinu ikiwemo matumizi ya televisheni mtandao (video conference) iliyozinduliwa mwaka jana lakini kwa sasa huduma hiyo imewaunganisha wakuu wa mikoa wote nchini.Akiwa kwenye ofisi hizo za TTCL, Rais aliweza kuzungumza na Wakuu wa Mikoa wa Simiyu, Songwe, Mwanza na Tabora kupitia televisheni mtandao.Kwa mujibu wa Kindamba, TTCL Pesa ambayo ni Kampuni Tanzu ya TTCL imeendelea kufanya vizuri kwa kuwa na wateja zaidi ya laki nne, mawakala zaidi ya 11,000 na mtaji wa zaidi ya Sh bilioni 4. Naye Mwenyekiti wa Bodi wa TTCL, Omary Nundu, alisema gawio walilolitoa jana limetokana na faidi ya Sh bilioni 8.3 waliyoipata na kubakiwa na akiba ya zaidi ya Sh bilioni 6.Alisema lengo lao ni kuendelea kufanya vizuri katika soko kwa kuhakikisha wanaongeza upatikanaji wa huduma ya simu za mkononi kwa asilimia 15 na simu za mezani asilimia 98.Waziri wa Ujenzi, Uchukuzi na Mawasiliano, alisema shirika hilo litafanyiwa mabadiliko makubwa ya kimfumo ili liweze kufanya vizuri zaidi katika utoaji wa huduma za mawasiliano nchini.