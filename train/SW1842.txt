 WAZIRI wa Viwanda, Biashara na Uwekezaji, Joseph Kakunda ameitaka Bodi ya Ushauri ya Wakala wa Usajili wa Biashara na Leseni (Brela) kuishauri vizuri serikali juu ya utendaji wa wakala ili azma ya kuboresha mazingira ya biashara na kufi kia uchumi wa kati unaotegemea viwanda itimie.Alisema hayo akizindua bodi hiyo Dar es Salaam mwishoni mwa wiki. Kakunda aliishauri itoe ushauri ikiwa na uhakika wa mipango na malengo ya Brela na wakati huo huo ikilinda maslahi ya taifa. Simamieni utendaji na utekelezaji wa majukumu ya wakala na shaurini kwa kuzingatia mwelekeo wa mahitaji ya nchi katika kuipeleka Tanzania kuwa nchi ya viwanda,  alisema Kakunda na kuongeza kuwa juhudi za bodi katika kusimamia Brela ilenge katika kuongeza mapato ili kuiwezesha serikali kujiendesha kwa ufanisi.Aliipongeza Brela kwa kuwawezesha wananchi kupata huduma kwa njia ya mtandao, lakini ameitaka ijipange vizuri kuwahudumia wateja wake hasa katika eneo la kurasimisha biashara na viwanda kwani hivyo ndivyo vitu Tanzania inategemea kufikia uchumi wa kati ifikapo mwaka 2025. Nimeambiwa kuna changamoto zinazoikabili wakala, naamini kwa kuwepo kwa bodi na ushirikiano wa menejimenti zitatatuliwa. Fuateni miongozo, sheria na kanuni za utumishi wa umma ili kufikia malengo na utendaji wenye ufanisi,  alisema.Kaimu Ofisa Mtendaji Mkuu wa Brela, Emmanuel Kakwezi, aliiambia hafla hiyo kwamba mfumo wa awali wa usajili wa majina na biashara ulikamilika Mei 2, 2015, na kuongeza kuwa Brela tayari imejenga mfumo mpya wa usajili wa jumla na umeanza kutumika Februari mwaka huu.Alisema wateja wa wakala wanaweza kupata huduma popote walipo bila kufika Dar es Salaam. Alisema mradi wa Brela umeunganishwa na masijala nyingine zinazotegemeana kama vile za Mamlaka ya Mapato (TRA), Mamlaka ya Vitambulisho vya Taifa (NIDA) na Mamlaka ya Mawasiliano Tanzania (TCRA).Alisema mradi wa mfumo wa  national business portal  unafanyiwa majaribio tangu Novemba Mosi, mwaka huu na Brela inatarajia kuwa dirisha la uwezeshaji biashara. Alisema Brela imepanga kufanya kampeni ya kutoa elimu kwa wananchi katika mikoa yote nchini, ingawa ina upungufu mkubwa wa wafanyakazi.Mwenyekiti wa Bodi ambayo imeundwa Juni mwaka huu, John Lyanga, alisema bodi itajitahidi kuondoa kabisa kero za wafanyabiashara wa aina zote  kwa kuwa Brela ndiyo mlango wa kwanza katika urasimishaji biashara. 