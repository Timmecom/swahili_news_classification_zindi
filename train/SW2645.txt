 MKOA wa Morogoro kwa sasa unakabiliwa na upungufu wa vyumba vya madarasa 274 ili kuwezesha kuwapokea wanafunzi wote 37,111 waliofaulu kuanza masomo kidato cha kwanza mwakani.Aidha, Halmashauri ya Manispaa ya Morogoro ndio inayoongoza kwa kuwa na idadi kubwa ya upungufu wa vyumba ambayo ni 69, ikifuatiwa na Mvomero. Ofisa Elimu Mkoa wa Morogoro, Joyce Baravuga alisema hayo katika taarifa yake kwa Mkuu wa Mkoa huo, Dk Stephen Kebwe juzi wakati wa kikao cha wadau wa elimu mkoa kilichofanyika mjini Morogoro.Kikao hicho kilichoitishwa na mkuu huyo wa mkoa, kililenga kujadili namna ya kuboresha sekta ya elimu na kuweka mikakati ya namna ya kuwapokea wanafunzi wote kujiunga na kidato cha kwanza Januari mwakani.Baravuga alisema jumla ya vyumba vya madarasa vilivyopo kwa ajili ya kupokea wanafunzi wa kidato hicho ni 468, na vyumba hivyo havitoshi kupokea wanafunzi wote waliochaguliwa kwa kufuata mwongozo wa idadi ya wanafunzi 50 kwa kila darasa uliotolewa na Tamisemi.Alisema, kwa idadi ya wanafunzi 50 kwa kila chumba mpaka sasa upungufu wa vyumba vya madarasa ni 274, na kwamba wamelazimika kuchagua wanafunzi wote kwa kuamini kuwa ujenzi wa vyumba hivyo na maboma yasiyokamilika 135 yaliyopo katika halmashauri za wilaya utakamilishwa kulingana na muda uliowekwa.  Licha ya uhaba wa madarasa, mkoa una taarifa ya kuwepo kwa maboma 135 yanayohitajika kukamilishwa kwa ajili ya kupokea wanafunzi wa kidato cha kwanza mwakani,  alisema Baravuga.Hata hivyo, alisema ukiangalia hali ya maboma yaliyopo na uhitaji wa vyumba vya madarasa, mkoa unahitaji kuanza ujenzi wa vyumba vipya vya madarasa yapatayo 139. Ofisa Elimu wa mkoa alizitaja halmashauri za wilaya na mahitaji yao ya vyumba vya madarasa vilivyopo na upungufu wake kwa Manispaa ya Morogoro ni (129), vilivyopo (60) na upungufu ni (69) ambayo imepangiwa jumla ya wanafunzi 6,431.Nyingine ni Mvomero mahitaji (95) vilivyopo (55), upungufu (40), Kilosa mahitaji (125) vilivyopo (106), upungufu (19), Kilombero mahitaji (123) vilivyopo (92) , upungufu ni (31), na hamashauri ya wilaya ya Morogoro mahitaji (83), vilivyopo (48), upungufu ( 35). Halmashauri ya wilaya ya Ulanga mahitaji ( 55) vilivyopo (37), upungufu (18), Gairo mahitaji ni (47) vilivyopo (21) upungufu (26), Malinyi mahitaji (41) vilivyopo (30) , upungufu (11) na Ifakara Mji mahitaji (45) vilivyopo 19 ) na upungufu (26).Mkuu wa Mkoa huo, Dk Kebwe ameagiza kila halmashauri kwenda kujenga madarasa yaliyopungua ama kumalizia maboma yaliyopo ili wanafunzi wanaoingia kidato cha kwanza mwakani wawe katika mazingira ya utulivu. Mkoa wa Morogoro umefaulisha wanafunzi kwa asilimia 77.38 na kupanda kwa asilimia 6.6 ukilinganisha na asilimia 70.78 ya matokeo ya mwaka jana.