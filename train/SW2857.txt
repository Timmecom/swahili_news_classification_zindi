 Katibu Mtendaji wa Baraza hilo, Beng i Issa amesema waratibu hao wana wajibu wa kuhakikisha wanatumia ujuzi walioupata kwa faida ya wananchi katika mikoa yao. Jumla ya waratibu 41 wa madawati ya uwezeshaji kutoka katika mikoa ya Ruvuma, Iringa, Njombe, Rukwa, Songwe na Mbeya walipatiwa mafunzo ya siku tatu jijini Mbeya.Mafunzo hayo yalimalizika mwishoni mwa wiki.  Tumewapatia mafunzo waratibu hawa wakafanye kazi kwa niaba ya baraza kutekeleza sera ya taifa ya uwezeshaji wananchi kiuchumi,  alisema.Alisema mafunzo hayo yamelenga kuwapatia ufahamu wa kujua wajibu wao, kufanya kazi na jamii, kuibua fursa, kuwaonyesha fursa wananchi na kuwaunganisha na vyombo vya fedha na mifuko ya serikali kupata mikopo kuendeleza shughuli za kijasiriamali.Kwa mujibu wa kiongozi huyo wa NEEC, mafanikio na changamoto zitakazojitokeza katika kanda hiyo zitatumika katika kuboresha kanda nyingine zilizobaki.Alisisitiza kuwa serikali ya awamu ya tano chini ya Rais John Magufuli imeweka kipaumbele katika kuwawezesha wananchi kiuchumi hivyo kupitia waratibu hao wananchi watafikiwa kwa wingi na urahisi.Kaimu Katibu Tawala, mkoa wa Mbeya, Nyasebwa Chimagu alisema waratibu hao wamepatiwa dhamana kubwa na serikali hivyo wakatumike katika kupeleka elimu kwa wananchi juu ya uwezeshaji.Mratibu wa dawati la uwezeshaji, Halmashauri ya Manispaa ya Sumbawanga, Pelisius Kalikule alisema ameyapokea vizuri mafunzo hayo na amejipanga kwenda kufanya kazi aliyopewa na serikali.