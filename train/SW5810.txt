 TIMU ya taifa ya vijana chini ya umri wa miaka 20, Ngorongoro Heroes leo itakabiliana na timu ya taifa ya Kenya kwenye mchezo wa pili wa kombe la Chalenji utakaopigwa Jinja, Uganda. Ngorongoro na Kenya wapo kundi B, wanaingia kwenye mchezo huku kila timu ikitoka kupata ushindi kwenye mchezo wake uliopita, ambapo Ngorongoro waliibuka na ushindi wa mabao 4-0 dhidi ya Ethiopia na Kenya wakaifunga Zanzibar mabao 5-0. Mchezo wa leo unatazamiwa kuwa na ushindani mkali kutokana kila timu kuwa na kumbukumbu nzuri ya kushinda mchezo wake uliopita na zaidi ujirani wa mataifa haya mawili.Kocha wa Ngorongoro Heroes akizungumzia mchezo huo dhidi ya Kenya alisema wachezaji wake wana morali kubwa ya kuendeleza ushindi mnono walioupata kwenye mchezo dhidi ya Ethiopia. Kimsingi ari waliyonayo wachezaji inatokana na ushindi tulioupata kwenye mchezo uliopita wa ufunguzi,na tunacheza na Kenya tukiwa tumeshawaangalia namna wanavyocheza na tunajua wanakuwa hatari katika eneo gani, alisema Katwila. Alisema wachezaji wote 22 wa timu hiyo wako katika hali nzuri kimchezo kuelekea mchezo huo. Aidha mchezo mwingine wa kundi hilo B utachezwa leo kati ya Zanzibar na Ethiopia huku kila timu ikijiwinda kupata ushindi wake wa kwanza katika mashindano hayo baada ya kupoteza mechi zao zilizopita.