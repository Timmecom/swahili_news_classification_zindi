 MTOTO anayesumbuliwa na kitovu chenye ukubwa usio wa kawaida, ameruhusiwa kutoka Hospitali ya Taifa Muhimbili (MNH) alikokuwa amelazwa baada ya wataalamu kumchunguza na kuelekeza utunzaji wake ikisubiriwa umri sahihi wa kuweza kumfanyia upasuaji.Habib Kassim mwenye umri wa miezi minane kutoka Nzega mkoani Tabora alikuwa amelazwa katika wadi ya upasuaji ya watoto kabla ya kuruhusiwa juzi baada ya madaktari kumuona.Akizungumza na gazeti hili, Katibu Mkuu wa Jumuiya ya Wazazi, Erasto Sima ambaye kwa kushirikiana na Mbunge wa Nzega Mjini, Hussein Bashe ndio waliosaidia kumfikisha hospitalini hapo, alisema matibabu yamefanyika na imeonekana sasa upasuaji hauwezi kufanyika hadi atakapofikisha umri wa miaka minne na kuendelea. Kwa mujibu wa Sima, jopo la madaktari lilisema wakimfanyia upasuaji sasa, tumbo lake bado ni dogo hivyo haiwezekani kurudisha utumbo wote uliojikusanya ndani ya kitovu. Walieleza kwamba kadri anavyokua, utumbo utakuwa unarudi na inawezekana ikifika umri huo unaostahili, upasuaji usihitajike. Alisema madaktari walisema mtoto huyo ataishi kama mtoto mwingine isipokuwa cha muhimu ni kuwa na utunzaji aweze kukaa vizuri. Wataalamu hao walisema baada ya miaka mitatu atapaswa kurudi Muhimbili kwa ajili ya kuangaliwa. Alisema ipo dawa aliyoandikiwa atakayokuwa akipaka kwenye eneo la kitovu ambayo ataipata katika Hospitali ya Wilaya ya Nzega. Walezi wa mtoto wamepewa barua itakayowawezesha kupata dawa hiyo katika hospitali hiyo. Akieleza hatua za kumsaidia mtoto huyo, alisema aliona makala katika gazeti hili (HabariLeo) iliyomwelezea mtoto na namna familia ilivyokosa nauli ya kumpeleka hospitali ya rufaa Bugando, jijini Mwanza.  Nilipoona habari hizi ndipo nikamtafuta katibu wa wilaya ya Nzega nikaagiza wamtafute mtoto,  alisema na kuongeza kwamba awali, walitaka wampeleke Bugando lakini Mbunge Bashe alisema yuko tayari kugharimia kila kitu. Mtendaji huyo wa jumuiya ya wazazi ametaka jamii ijenge utamaduni wa kusaidiana hususani katika masuala ya ugonjwa.Katibu wa Jumuiya ya Wazazi Wilaya ya Nzega, Regina Ndulu aliyeongozana mtoto, bibi na mama mdogo wa Habibu kuja jijini Dar es Salaam, alisema amefurahishwa na matibabu pamoja na ushauri uliotolewa na madaktari kwa kuwa umesaidia familia kuwa na amani. Wamesema mtoto aendelee kuwekewa dawa aliyokuwa akiwekewa baadaye ngozi itaendelea kukomaa na akifikisha miaka mitatu, arudishwe Muhimbili wamwangalie,  alisema Ndulu.Akizungumza jana, bibi wa Habib, Hadija Gogati alishukuru gazeti hili sambamba na wasamaria waliofanikisha kufika Muhimbili kwa matibabu.  Bila ninyi na hawa (jumuiya ya wazazi) tusingeweza kufika hapa,  alisema. Aliendelea,  sasa hivi nina amani kwa sababu madaktari wamenieleza namna ya kumhudumia mtoto. Wamesema haiwezekani kumfanyia upasuaji sasa hivi. Walinieleza vizuri na nimeelewa kuwa baadaye hili tatizo litapungua kidogo kidogo. Makala iliyofanya wasamaria hawa wajitokeze ilichapishwa hivi karibuni ikieleza familia ilivyoshindwa kuzingatia miadi ya Februari mwaka huu kumpeleka hospitali ya rufaa Bugando kutokana na kukosa nauli na fedha za kujikimu wawapo jijini Mwanza.