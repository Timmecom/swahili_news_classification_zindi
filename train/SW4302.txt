 WATANZANIA wameshauriwa kuchangamkia fursa mbalimbali zinazopatikana Rwanda na nchi nyingine za Afrika Mashariki za Kenya, Uganda, Burundi na Sudan Kusini, hususan biashara ya chakula, huduma za kifedha na nyinginezo.Mwito huo umetolewa na Naibu Waziri wa Mambo ya Nje na Ushirikiano wa Afrika Mashariki, Dk Damas Ndumbaro alipozungumza na HabariLEO Afrika Mashariki hivi karibuni kuhusu changamoto na fursa katika nchi za Afrika Mashariki za Kenya, Rwanda, Uganda, Burundi na Sudan Kusini.Kwa mfano, alisema Rwanda kwa sasa inategemea zaidi huduma kutoka Tanzania, hivyo ni fursa adhimu kwa Watanzania kuchangamkia biashara za aina mbalimbali nchini Rwanda. Bidhaa zinazohitajika kwa wingi ni pamoja na chakula, bidhaa za mimea na usafirishaji bandarini pamoja na kuongeza uwezo wa huduma za kifedha kwa mabenki kufungua matawi yake Kigali, Rwanda ili kurahisisha ufanyaji biashara na tayari nimezungumza na watendaji wa baadhi ya benki nchini,  alisema.Aliongeza kuwa Balozi wa Tanzania nchini Rwanda, Ernest Mangu ambaye aliwahi kuwa Inspekta Jenerali wa Polisi (IGP), yupo tayari kutoa ushirikiano.Alisema katika kuhakikisha hilo linafanikiwa, Waziri wa Mambo ya Nje wa Rwanda, Dk Richard Sezibera alitembelea mpaka wa Rusumo mkoani Kagera kwa ajili ya kuweka mikakati, kuhakikisha biashara zinakwenda vema kukidhi mahitaji ya nchi hiyo kutoka Tanzania.Dk Sezibera aliwahi kuwa Katibu Mkuu wa Jumuiya ya Afrika Mashariki (EAC) na alitumia muda wake mwingi wa kazi akiwa Arusha, Tanzania yalipo makao makuu ya jumuiya hiyo.Aidha, Ndumbaro alibainisha kuwa changamoto za kibiashara kati ya Kenya na Tanzania, zimefanyiwa kazi na mambo yanakwenda sawa, hivyo Watanzania wasiogope kufanya kazi na nchi hiyo.Alisema awali tatizo lilikuwa watendaji wa mpaka wa Kenya eneo la Namanga, kukataa bidhaa za Konyagi, vigae na nyinginezo kuingia nchini Kenya kwa madai ya kutokidhi viwango, lakini ilibainika walifanya hivyo ili kuingiza kutoka nje ya EAC ili wapate nafuu.Ndumbaro alisema kutokana na hali hiyo, ndipo watendaji wa Tanzania nao walizuia bidhaa kutoka Kenya, hivyo kuleta migogoro, lakini mawaziri waliingilia kati na kupata suluhisho.Alisema kwa sasa biashara zinaendelea vizuri. Wiki iliyopita Rwanda ilitangaza kuweka mikakati ya kupanua utoaji huduma katika mpaka wa Rusumo ili kuongeza uwezo wa kuhudumia idadi kubwa ya mizigo, inayopita katika mpaka huo.Hayo yalielezwa wakati Waziri wa Viwanda na Biashara, Soraya Hakuziyaremye, Waziri wa Mambo ya Nje, Dk Sezibera na Waziri wa Miundombinu, Balozi Clever Gatete walipofanya ziara mpaka wa Rusumo ili kubaini changamoto zilizopo na jinsi ya kufanyia kazi.Kwa sasa, asilimia 95 ya bidhaa zinazoingia Rwanda, zinapita katika mpaka wa Rusumo kutoka bandari ya Dar es Salaam.Takwimu zinaonesha zaidi ya magari ya mizigo 270, yanapita katika mpaka huo kila siku.