 UKITAZAMA kwa jicho la tatu, mwenendo wa mbio za marathon za kuwania ubingwa kwenye Ligi Kuu ya England (EPL) kati ya Manchester City na Liverpool, ilikuwa patashika ya nguo kuchanika, kwani City ilifanikiwa kubeba ubingwa huo kwa tofauti ya pointi moja dhidi ya mpinzani wake Liverpool.Mfano huo unaweza kuuleta Tanzania na  ku-paste  kwenye Ligi Kuu Tanzania Bara (TPL), kwani vigogo wa ligi hiyo, Simba na Yanga walikuwa wanafukuzana kama farasi jangwani kuwania taji hilo.Mpaka ligi inakaribia ukingoni bado kulikuwa na kitendawili juu ya nani ataibuka bingwa kutokana na hesabu zilivyokuwa zikiibeba Simba, lakini uhalisia wa soka ulikuwa umeegemea upande wa Yanga.MABINGWA SIMBA Lakini mwisho wa siku mashabiki wa soka waliishuhudia Simba ikifanikiwa kutetea taji hilo kwa shida na kulinyakua kwa mara ya pili mfululizo baada ya kufikisha pointi 91, ambazo haziwezi kufikiwa na timu yoyote huku ikiwa na michezo miwili mkononi. Hiyo ni baada ya kumuacha mpinzani wake Yanga ambaye ana hazina ya pointi 86, ambaye wakati huo alikuwa amebakiwa na mchezo mmoja tu kabla ya kuhitimisha ligi hiyo iliyofikia kileleni Mei 28.Simba tunaweza kusema kilichombeba ni kuwa na viporo vingi, ambavyo pia alijitahidi kuvila vizuri kwa kuondoka na pointi tatu kila alipocheza ukiondoa sare chache na kufungwa mara chache tofauti na Yanga.Pamoja na Simba kufanikiwa kutetea taji lake, lakini vita kubwa ilikuwa kwa timu za kushuka daraja, ambazo zilipambana kufa au kupona huku zingine kama Kagera Sugar ikicheza play-off. Mwandishi wa gazeti hili anachambua mwenendo mzima wa ligi hiyo na ushindano ulivyokuwa hadi Simba kufanikiwa kutwaa taji hilo kwa mara ya pili mfululizo.AZAM ILIPEWA NAFASIKabla ya ligi hiyo kuanza timu zilizokuwa zinapewa nafasi kubwa ya kuweza kuleta ushindani mkubwa mbele ya Simba kulingana na maandalizi iliyoyafanya ni Azam pekee. Kila mmoja anafahamu fika Azam ilikuwa miongoni mwa timu zilizowekeza vya kutosha kwa kufanya usajili mzuri wa wachezaji ambao ulitegemewa kuleta ushindani mkubwa mbele ya Simba iliyojizatiti vya kutosha chini ya bilionea Mohamed Dewji  Mo . Licha ya Yanga kubebwa na jina lake kulingana na historia yake ya kutwaa taji hilo mara nyingi kuliko timu yoyote kwenye ligi hiyo, lakini hakuna aliyekuwa akitarajia kuona Yanga ikileta ushindani kutokana na timu hiyo kutokuwa na mfadhili wala fedha za usajili.UPINZANI WA YANGALicha ya mabingwa hao wa kihistoria kupitia kwenye kipindi kigumu ikiwemo kukosa viongozi na kushindwa kulipa stahiki za wachezaji kwa wakati, lakini walifanikiwa kuleta upinzani dhidi ya Simba na kuongoza ligi hiyo kwa muda mrefu zaidi kuliko timu nyingine 19 zilizoshiriki ligi hiyo.Ni wazi shukurani kubwa zinapaswa kupelekwa kwa benchi la ufundi linaloongozwa na Kocha Mkuu wa kikosi hicho, Mwinyi Zahera aliyesimama bila kujali kipindi hicho cha mpito na kuwajenga kisaikolojia kuweza kupambana bila kuchoka na kufanikiwa kuleta ushindani kwa Simba, ambao walikuwa wamefanya maandalizi makubwa kwa kupanga bajeti kubwa na kusajili wachezaji wa maana.Haikuwa rahisi kuona wachezaji wa timu kama Yanga wakidai mishahara ya mpaka miezi mitatu, lakini walionesha kucheza kwa moyo na kujitolea. Hata walipofikia kukata tamaa kabisa bado Zahera alionekana kuyeyusha huzuni na kuibua furaha katikati ya mioyo yao.Mwisho ikaonekana inawezekana, Yanga ikawa tishio bila  meno  na ukisogea vibaya unapigwa nyingi. Yanga haikuwa na wachezaji wengi wa hadhi yao, lakini kwa pamoja ilionesha wao ni nani na muhimu kwao ilikuwa mabao, mengine yanafuata. Kimasihara ikauweka ubingwa wa Simba rehani na kubadili mawazo ya wengi kuwa mwisho wa msimu watarajie lolote, tofauti na ilivyotarajiwa, kwamba Simba itatetea ubingwa kirahisi baada ya Azam nayo kuyumba ilipofika katikati baada ya kucheza muda mrefu bila ya kupoteza mchezo.Muvi imeisha na Yanga imemaliza kwenye nafasi ya pili ikiacha historia kwa ilichokifanya kwa Simba waliokuwa wanapewa nafasi kubwa ya kufanikiwa kutetea ubingwa huo, kutokana na usajili wa wachezaji walioufanya na kuweka bajeti ya maana iliyokuwa inasababisha wachezaji wa kikosi hicho kucheza kwa kujiamini muda wote uwanjani. Simba walipewa kila kitu.Mshahara kwa wakati,  bonus  za kutosha na waliishi katika mazingira ya juu ya kama timu kweli inayohitaji kufanya mapinduzi Afrika lakini spidi ya Yanga ilibaki kidogo iyeyushe matumaini yao ya ubingwa na kushika chati za juu kwenye msimamo. Ilifika wakati ilikuwa inaonekana ngumu kwao kuikimbiza Yanga, huku wakiwa na mtihani wa michuano ya Ligi ya Mabingwa wa Afrika.Wapinzani wao Yanga walijikuta wakitawala usukani wa ligi hiyo hadi wanafikia utofauti wa pointi 21. Hakika Yanga inastahili pongezi kwa ushindani walioonesha licha ya kuonekana ni timu dhaifu mbele ya Simba msimu huu.AZAM HAIKUWA MBALIUkiachilia mbali Simba, Azam ni timu ya pili iliyokuwa inapewa nafasi ya kuleta ushindani kutokana na usajili walioufanya kujiandaa katika ligi hiyo. Lakini walijikuta kikosi hicho kilishindwa kufikia malengo ya timu na kujikuta wakipoteza michezo kadhaa na kulazimisha sare zilizosababisha kukata tamaa ya ubingwa na kupelekea uongozi wa timu hiyo kuvunja benchi la ufundi lililokuwa likiongozwa na Mholanzi Hans Van Der Pluijm na kikosi hicho kukabidhiwa kwa makocha wa mpito, Abdul Mingange na msaidizi wake Iddi Cheche.Pamoja na mabadiliko hayo, walishindwa kuleta ushindani na kujikuta wakizorota kwenye zoezi la kutwaa ubingwa huo na kuishia kupigania nafasi za juu kwenye msimamo wa ligi hiyo ili kulinda heshima yao ambapo wamekalia nafasi ya tatu. Tumezoea kuona Mtibwa Sugar ni miongoni mwa timu zinazofanya vyema ukiachilia Yanga, Simba na Azam ambapo nayo inafuatia lakini wameshindwa kuonesha umwamba wao na kujikuta wakipoteza michezo mingi tofauti na hadhi yao.KMC ni timu ngeni kwenye ligi hiyo lakini imeleta ushindani mkubwa hadi imefanikiwa kushika nafasi ya nne na kujitoa kwenye hadhi ya  underdog  na kuzizidi timu nyingine tano zilizopanda pamoja msimu huu. Timu hiyo sasa itashiriki michuano ya Kombe la Shirikisho la Afrika baada ya Tanzania kupewa nafasi nne, mbili Ligi ya Mabingwa wa Afrika na idadi kama hiyo, Kombe la Shirikisho.Biashara United na JKT Tanzania zilipanda pamoja na KMC mwishoni mwa msimu uliopita, lakini zenyewe zilikuwa zinapambana na hali yao kwa muda mrefu zikigombea kutoshuka daraja. Wengine waliopanda ligi hiyo na KMC ni Coastal Union na Alliance ambao michezo yao ya mwisho ndio iliyozihakikishia timu hizo kutoshuka daraja na sasa wana uhakika wa kuendelea kuwepo katika ligi hiyo msimu ujao.Ya mwisho iliyopanda sambamba na KMC au Kino Boys ni African Lyon ambayo yenyewe ilikuwa ya kwanza kabisa kushuka daraja na sasa inajiandaa na michezo ya Ligi Daraja la Kwanza na maisha yao mengine mapya waliyoyaacha kwa takriban miezi nane tu iliyopita na sasa wanarejea tena huko walikotoka.