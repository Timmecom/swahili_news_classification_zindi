 MAMLAKA ya Usimamizi wa Bandari Tanzania (TPA), kwa kushirikiana na serikali inaendelea kujadiliana na wawekezaji wa bandari mpya ya Mbegani- Bagamoyo ili kuangalia namna bora zaidi ya kuinufaisha serikali kimapato.Ujenzi wa bandari hiyo utakapokamilika itaongeza uwezo wa kuhudumia shehena ziingiazo nchini na ziendazo nchi jirani za Burundi, Kongo, Malawi, Rwanda, Uganda na Zambia.Mkurugenzi Mkuu wa TPA, Deusdedit Kakoko amesema mradi huo utatekelezwa kwa awamu, ya awamu ya kwanza itatekelezwa ndani ya eneo lenye ukubwa wa hekta 100 na matarajio ni kuendelea kuitumia hadi mwaka 2030. Mwaka 2009 TPA ilimwajiri Mtaalam Mwelekezi (M/s Hamburg Port Consulting GmbH) ambaye alifanya Upembuzi yakinifu ambao pamoja na mambo mengine alionyesha kwamba mradi wa ujenzi wa bandari mpya ya Mbegani-Bagamoyo ni wenye manufaa kiufundi, kifedha, kiuchumi na kijamii,  amesema Kakoko.Amesema jumla ya gharama za ujenzi wa bandari inakadiriwa kufikia dola za Marekani bilioni 1.2 ambapo kutokana na ukubwa wa gharama za mradi, serikali imeamua kuutekeleza kwa kushirikisha sekta binafsi. Serikali ya China imeonesha nia ya kushiriki katika kuendeleza mradi huu na kuiteua kampuni ya China Merchants Holdings International Limited (CMHI) kushiriki katika majadiliano husika,  alisema. Wakati majadiliano yanaendelea CMHI alipendekeza kumjumuisha Serikali ya Oman kupitia Tasisi yake ya State General Reserve Fund (SGRF) kuingia katika ubia huu. Vipengele vya mikataba ya mradi baina ya serikali na wawekezaji vilishasainiwa Oktoba, 2015 na majidiliano yanaendelea. amesema.Aidha, amesema utekelezaji wa awamu nyingine zitaanza mwaka 2031 na kuendelea na kwamba bandari hiyo itakuwa na gati tatu za kuhudumia shehena ya makasha wastani wa TEUs 1,000,000, shehena mchanganyiko tani 600,000 na magari 150,000."Ili kuweza kuhudumia meli kubwa na za kisasa, bandari itakuwa na lango la kuingiza meli lenye urefu wa mita 4,000, upana mita 230 na kina cha mita 15.5,  alisema.Aidha, alisema eneo lililotengwa kwa ajili ya shughuli za kibandari lenye ukubwa hekta 887 lilifanyiwa uthamini na fidia ya Sh bilioni 57.067 ambapo ulipaji wa fidia kwa vijiji husika ulianza Agosti 31, 2015. Hadi Machi 21, 2016 jumla ya wananchi 2,185 sawa na asilimia 98.82 ya wadai wote walikuwa wamelipwa jumla Sh bilioni 45.27 sawa na asilimia 79.32 ya malipo yote. Walipwaji 26 bado hawajalipwa na zoezi la kurekebisha kasoro zilizojitokeza linaendelea chini ya usimamizi wa mamlaka za serikali,  amesema.