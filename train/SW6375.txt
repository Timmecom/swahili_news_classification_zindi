 KOCHA wa timu ya taifa ya vijana chini ya umri wa miaka 17 Serengeti Boys Oscar Mirambo amewataka wachezaji wake kutumia fursa waliyopata ya kushiriki michuano ya Uturuki kuonyesha uwezo ili kujiuza.Mirambo amesema vijana wengi wanaamini katika ndoto hivyo wale watakaoonyesha uwezo itakuwa ni bahati ya kuonekana na pengine kuvutia mawakala wa Ulaya. Vijana wengi tulionao wana ndoto ya kucheza soka Ulaya, kule tunakwenda wanaweza kujiuza wakifanya vizuri, muhimu kwao ni kutumia fursa watakayopata kufikia ndoto zao, alisema.Mirambo alisema wamejipanga kuhakikisha wanafanya vizuri katika michuano hiyo itakayoshirikisha mataifa 12 ya Afrika na Ulaya.Kati ya mataifa hayo 12, manane ni nchi za Afrika zitakazoshiriki fainali za vijana za Afrika zitakazofanyika nchini mwezi ujao ambayo mbali na Tanzania ni Uganda, Senegal, Cameroon, Nigeria, Angola, Guinea na Morocco.Kwa upande wake, mshambuliaji wa Serengeti Boys Morris Abraham alisema wamejipanga vizuri kwa maandalizi na lengo lao ni kwenda kupambana na kurudi na Kombe ili kutengeneza historia nyingine.Alisema wanaamini hali ya hewa ya kule haitawaathiri kwa kuwa tayari wametoka katika kambi ya Arusha kulikokuwa na baridi na wamezoea hali ya hewa.Mshambuliaji hatari wa kikosi hicho Kelvin John alisema kwa maandalizi mazuri waliyofanya ana uhakika watawakilisha vyema kwenye michuano hiyo.  Watanzania waendelee kutuamini, nasi tumejipanga kufanya kazi iliyotupeleka Uturuki na tukirudi tutafanya kile mnachokitarajia,  alisema.