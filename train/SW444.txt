 HALMASHAURI ya Wilaya ya Rombo mkoa wa Kilimanjaro imewanufaisha zaidi ya vijana 400 kwa kuwawezesha kupata mikopo yenye thamani ya zaidi ya Sh milioni 138 kwa kipindi cha mwaka wa fedha wa 2016/2019 ili kuanzisha shughuli za ujasiriamali kama njia ya kujiimarisha kiuchumi.Kufuatia mikopo hiyo kupitia asilimia nne zinazotengwa katika bajeti ya ndani, tayari baadhi ya vijana wameanzisha makampuni ya ujenzi, utunzaji mazingira na viwanda vidogo vidogo.Aidha halmashauri hiyo imeanza kuyatumia makampuni hayo kwa zabuni zinazotangazwa na halmashauri hiyo. Mkurugenzi Mtendaji wa Halmashauri hiyo, Magreth John alisema hayo akijibu hoja za maofisa maendeleo ya vijana, ofisi ya Waziri Mkuu, Kazi, Vijana, Ajira na Wenye Ulemavu waliowatembelea. Mwaka 2016/17, tulitenga Sh milioni 10.6 kwa vikundi saba vyenye vijana 88, mwaka 2017/18 tulitenga Sh milioni 46.5 kwa vikundi 22 vyenye watu 217 na mwaka huu 2018/19 tumetenga Sh milioni 49 kwa vikundi 12 vyenye watu 96,  alisema.Alisema miongoni mwa miradi iliyoanzishwa na vijana hao ni uuzaji wa miche ya miti inayopandwa katika msitu wa Rongai kwa fedha kutoka halmashauri ya wilaya hiyo. John alisema kabla ya utoaji wa mikopo, halmashauri hutoa elimu kuhusu matumizi sahihi ya fedha, Nidhamu ya fedha kulingana na vipaumbele pamoja na marejesho na kwamba mafanikio ni makubwa.Mapema maofisa maendeleo ya vijana, Godfrey Nyaisa na Amina Sanga walisema vijana 20 kutoka wilaya ya Rombo watapata elimu kuhusu kutumia vitalu nyumba kwa ajili ya kuendesha kilimo cha umwagiliaji.Nyaisa alisema kilimo cha vitalu nyumba kimeonesha mafanikio katika baadhi ya halmashauri nchini na vijana wakifanikiwa ni njia sahihi ya kujiajiri na kuajiri wengine katika kilimo cha mazao mbalimbali. Kuhusu utoaji wa asilimia nne ya mikopo kwa vijana nchini, Sanga alisema ni changamoto kwa halmashauri nyingi nchini na kwamba fedha hizo zinapaswa kutengwa kisheria na siyo hisani kwa vijana.