 AZAM FC jana ilikata tiketi ya nusu fainali ya michuano ya kombe la Shirikisho la Azam baada ya kuifunga Kagera Sugar kwa bao 1-0 katika mchezo uliopigwa kwenye Uwanja wa Kaitaba,Kagera.Katika mchezo huo bao pekee lililoifanya Azam kusonga mbele liliwekwa kimiani na Joseph Mahundi dakika ya 79 baada ya kuwatambuka mabeki wa Kagera na kuachia shuti hafifu lilomshinda mlinda mlango wa Kagera Jeremia Kisubi. Azam sasa inaungana na timu za Lipuli FC na KMC kufika hatua hiyo. Robo fainali ya mwisho inatarajiwa kuchezwa leo kati ya Yanga na Alliance.Na baada ya kupata ushindi huo Azam wanatarajiwa kukutana na KMC, kwenye hatua inayofuata ya nusu fainali. Mchezo wa jana ulianza kwa kasi kubwa huku kila timu ikicheza kwa umakini mkubwa wakihofia kuruhusu bao la mapema kwenye lango lao lakini mpaka mapumziko hakukuwa na timu iliyoliona lango la mwenzake.Kipindi cha pili kilianza kwa kasi kila timu ikifanya mabadiliko wakiwa na matarajio ya kubadilisha mchezo ili wapate matokeo mazuri . Azam ililazimika kumaliza mechi pungufu baada ya mlinda mlango wake Razak Abarola kuonyeshwa kadi nyekundu baada ya kumchezea rafu mchezaji wa Kagera Sugar nje kidogo ya eneo la hatari.