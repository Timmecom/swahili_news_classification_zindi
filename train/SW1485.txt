 WAZIRI wa Ardhi, Nyumba, Maji, Nishati, Salama Aboud Talib amesema vyanzo vya maji safi na salama vilivyopo Zanzibar vipo katika hatari ya kutoweka kutokana na tabia ya wananchi kuvamia na kujenga nyumba za kudumu.Salama alisema hayo wakati akifanya majumuisho na kujibu hoja za wajumbe wa Baraza la Wawakilishi waliochangia bajeti ya wizara yake kwa mwaka wa fedha 2019/20. Alisema kitendo cha uvamizi na kujenga katika maeneo ya vyanzo vya maji ni hatari na kinatishia kukauka kwa vyanzo hivyo.Alivitaja baadhi ya vyanzo vya maji ambavyo vipo katika hatari ya kutoweka ni pamoja na Mwanyanya ambayo ni maarufu kwa uzalishaji mkubwa wa maji yanayotumika katika Mkoa wa Mjini Magharibi Unguja.  Hiki chanzo cha maji safi na salama kilichopo Mwanyanya Mkoa wa mjini Magharibi Unguja kipo tangu enzi za ukoloni, kinaongoza kwa uzalishaji mkubwa wa maji safi na salama, lakini kimeanza kupungua kutokana na kasi ya ujenzi wa nyumba,   alisema. Alivitaja baadhi ya vyanzo vya maji safi na salama ambavyo vimetoweka kutokana na tabia ya wananchi kujenga nyumba za kudumu karibu na vyanzo hivyo ni Bububu, Kiyanga na Masingini Unguja.Alizitaja juhudi zinazochukuliwa kwa sasa na Mamlaka ya Majisafi na Salama(ZAWA) ni kujenga uzio katika vyanzo hivyo ili kuzuia uvamizi na matukio ya aina hiyo. Alisema ujenzi wa uzio wa chemchemi ya Mwanyanya upo katika hatua nzuri na unasubiri mkandarasi kwa ajili ya kazi hiyo.  Ujenzi wa ukuta wa chanzo cha maji cha Mwanyanya upo katika hatua nzuri, tunasubiri mkandarasi kwa sasa lakini baadhi ya visima kama vile Matuleni na Ngwachani tumefanikiwa kujenga uzio, alisema.Wajumbe wa Baraza la Wawakilishi wamepitisha Makadirio ya Mapato na Matumizi ya Wizara ya Ardhi, Nyumba, Maji na Nishati kwa mwaka wa fedha 2019/20 ya Sh bilioni 156.582 kwa kazi za kawaida na maendeleo.Alisema mafanikio ya wizara yapo katika utekelezaji wa sera ya maji ya mwaka 2004, Sheria ya maji ya mwaka 2006, pamoja na Mpango wa Kukuza Uchumi na Kupunguza umasikini (MKUZA 111) na Dira ya Maendeleo ya 2020 na malengo endelevu ya SDGs.