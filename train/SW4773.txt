 Chakula hicho kilitayarishwa na TPSF mwishoni mwa wiki jijini Dar es Salaam. Simbeye alisema TPSF ambayo ni kiunganishi cha sekta binafsi nchini, iko tayari kufanya kazi na wafanyabiashara hao kwa faida ya Tanzania na nchi zao pia.  Hii ni neema kwa nchi yetu ni lazima tuitumie nafasi hii,  alisema.Alisema taasisi yake ni chombo imara kinachowakilisha sekta binafsi na kwamba kwa kufanya nacho kazi, wawekezaji hao watajihakikishia faida na kurahisisha kazi zao.Aliwaambia Tanzania imeweka mfumo mzuri wa wawekezaji na wafanyabiashara kuwasiliana na Serikali na kuelezea mawazo yao, mazingira aliyosema kuwa ni faida kwa wale wanaotaka kuja kuwekeza na kufanya biashara Tanzania. Mikutano ya majadiliano kati ya Serikali na wawekezaji inatoa nafasi nzuri kwa sekta binafsi kutoa mchango wao katika uamuzi unaowagusa,  alisema.Katibu Mkuu wa Wizara ya Mambo ya Nje na Ushirikiano wa Kimataifa, John Haule aliyekuwa mgeni rasmi alisema Serikali iko tayari kufanya kazi na wawekezaji kutoka nchi hizo na kuwa mazingira yanaridhisha. Hii ni fursa nzuri ya sisi kujenga uhusiano imara na wawekezaji hawa,  alisema Haule aliyemwakilisha Waziri Bernard Membe alisema. Alisema sera ya ushirikiano kati ya sekta binafsi na Serikali (PPP) inatoa nafasi kwa Serikali kufanya kazi vizuri na sekta binafsi.Alimpongeza Balozi wa Tanzania nchini Ubelgiji na Umoja wa Ulaya (EU), Dk Diodorus Kamala kwa kutayarisha na kufanikisha ujio huo.Kwa mujibu wa Dk Kamala juhudi hizo ni mwanzo wa kutekeleza sera mpya ya Serikali ya mambo ya nje ya diplomasia ya uchumi. Dk Kamala alisema sera hiyo, pamoja na mambo mengine, inalenga kuvutia zaidi uwekezaji, kuuza zaidi bidhaa nje, na kukuza utalii.Alisema kuwa ubalozi wake mjini Brussels uko katika hatua za mwisho kutayarisha mpango mkakati wa jinsi ya kutekeleza sera hiyo ya diplomasia ya uchumi. Mpango uliopo ni wa kuleta ujumbe wa watu 100 kila mwaka kutoka Ubelgiji na nchi nyingine za EU kuangalia fursa nchini.Mkuu wa msafara wa wafanyabiashara hao, Malin Johan alisema ujumbe huo una wataalamu mbalimbali katika maeneo ya bandari, nishati endelevu, wahandisi, mafuta na gesi na kilimo. Kabla ya kufika nchini, ujumbe huo ulizuru Kenya.