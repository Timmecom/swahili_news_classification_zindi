 KOCHA Mkuu wa timu ya Yanga, Mwinyi Zahera amesema mshambuliaji wake David Molinga inatakiwa apewe muda zaidi ili aweze kufanya vizuri. Akizungumza na gazeti hili katika mahojiano maalumu juzi baada ya sare ya 1-1 dhidi ya Pamba, Zahera alisema Molinga anapata nafasi nyingi lakini bado anashindwa kufunga. Alisema mashabiki wawe na subira na kuacha tabia ya kuzomea wakati timu yao inapokuwa inacheza. Zahera alisema Molinga wakati anafika nchini alikuwa na uzito wa kilo 84 wakati anaenda mchezo wao wa Botswana dhidi ya Township Rollers akawa na kilo 78 mpaka sasa ana kilo 74 jambo linaloonesha anaenda huku anapungua uzito.Alisema hata Heritier Makambo ndani ya michezo yake 10 alifunga mabao matatu hivyo alisisitiza mashabiki wampe muda zaidi Molinga atafanya vyema.