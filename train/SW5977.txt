 JAJI Mkuu mstaafu Othman Mohamed Chande amesema kuwa migongano ya maslahi ni ishara ya hali ya hatari, hivyo lazima idhibitiwe, isimamiwe na ibainishwe kwa namna moja au nyingine kwani ina uwezo mkubwa wa kuipa sifa mbaya serikali, sekta za umma, taasisi, viongozi na watendaji.Alisema hayo wakati akizindua mjadala wa maadhimisho ya siku ya maadili na haki za binadamu kitaifa mjini hapa. Wakati Jaji Mkuu mstaafu akisema hayo, Waziri wa Nchi, Ofisi ya Rais, Utumishi na Utawala Bora, George Mkuchika amekiri miongoni mwa masuala ambayo wanapambana nayo ni mgongano wa maslahi. Waziri Mkuchika alisema kwamba jambo hilo bado ni changamoto kubwa hususan kwenye halmashauri nyingi nchini hasa pale linapokuja suala la zabuni. Utakuta diwani haruhusiwi kufanya kazi kwenye halmashauri lakini anakwenda kuanzisha kampuni anahakikisha anasimamia kupata zabuni, zabuni inatoka kwa haraka pengine analipwa zaidi ya mkataba na anaweza kulipwa hata kama kazi haijamalizika,  alisema.Alisema mambo kama hayo yamekuwa hayaleti picha nzuri hasa pale linapokuja suala la utawala bora. Hata hivyo alisema Tanzania inafanya vizuri katika suala la utawala bora.  Tumejitahidi kupambana na rushwa, pia kati ya nchi 54 katika utawala bora tuko nchi ya 14, lazima tujitahidi,  alisema. Akifafanua zaidi Jaji Mkuu mstaafu Chande alisema mapambano dhidi ya migongano ya maslahi bado yapo na inaendelea ulimwenguni kote.Alisema kuwa uelewa ,utambuzi na uchambuzi makini wa mgongano wa maslahi kwa viongozi na watumishi lazima uzingatiwe kwani moja ya chimbuko lake muhimu ni maadili, pili utumishi wa umma kama jukumu.Alisema kuwa changamoto kwenye maadili, haki za binadamu,vita dhidi ya rushwa ni kutambua kutawala na kudhibiti mapema migongano ya maslahi kwa njia ambayo italingana kulinda maamuzi ya vitendo kutokana na kushawishiwa visivyo.  Wakati mwingine viongozi wa umma lazima mkubali kujivua nyadhifa mlizonazo ili kulinda heshima yenu ,lazima tukubali kuwa kuna maisha baada ya uongozi,  alisema.Vilevile alisema kuwa baadhi ya viongozi wa umma wamekuwa wakishindwa kuwa na maamuzi mazuri katika kutekeleza majukumu yao kwa manufaa binafsi hali inayokiuka maadili na hali za binadamu.Kwa upande wake mtoa mada katika mdahalo huo kutoka Chuo Kikuu cha Biashara Dodoma (CBE), Mhadhiri Godfrey Ngh umbi alisema kuwa mgongano wa maslahi katika utumishi wa umma unapaswa kufanyiwa tathmini kwa mapana ikiwa ni pamoja na kukabiliana na tatizo sugu la rushwa. Mhadhiri wa Chuo Kikuu cha Dar es Salaam (UDSM), James Jesse alieleza kuwa kashfa nyingi zinazowakumba baadhi ya viongozi wa umma zinasababishwa na mgongano wa maslahi.