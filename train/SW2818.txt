 CHAMA Cha Mapinduzi (CCM) kitafanya vikao vya viongozi vya kitaifa vya Kamati Kuu (CC) na Halmashauri Kuu ya Taifa (NEC) kwa siku mbili Juni 26 na 27, mwaka huu.Kwa mujibu wa kalenda vya matukio na vikao vya Uongozi ngazi ya Taifa, iliyotolewa na Katibu wa NEC wa Itikadi na Uenezi, Humphrey Polepole, vikao vitatanguliwa na kikao cha Sekretarieti ya Halmashauri Kuu ya Taifa kitakachoketi leo kuanzia saa 3 asubuhi.Taarifa hiyo amebainisha kuwa kesho kuanzia saa 3 asubuhi, kutakuwa na semina ya makatibu wa mikoa yote, itakayoendeshwa na Makamu Mwenyekiti wa Tanzania Bara, Philip Mangula pamoja na wajumbe wa Sekretarieti ya Halmashauri Kuu ya Taifa na Sekretarieti ya Kamati Maalumu ya Halmashauri Kuu ya Taifa.Katika taarifa hiyo, Polepole alifafanua kuwa Juni 26 kuanzia saa 3 asubuhi, kitafanyika kikao cha Kamati Kuu ya Halmashauri Kuu ya Taifa.Kwamba siku hiyo hiyo kuanzia saa 2 asubuhi wajumbe wote wa Halmashauri Kuu ya Taifa (NEC), watatembelea miradi mikubwa ya kimkakati inayotekelezwa na CCM katika mikoa ya Dar es Salaam na Pwani.Aliongeza pia watatembelea na kujionea ujenzi wa Chuo Kikuu cha Chama, Shule ya Uongozi ya Mwalimu Julius Nyerere kilichopo Kibaha Kwa Mfipa Mkoa wa Pwani.Ratiba hiyo ilisema kuwa Juni 27 saa 3 asubuhi kitaketi kikao cha NEC ya Chama Cha Mapinduzi (CCM).Kikao hicho ni cha kawaida kwa mujibu wa Kalenda ya Chama na Katiba ya CCM Ibara ya 101 (2). Alisema, Vikao vitaanza kwa muda uliopangwa na kuendana na ratiba kama inavyoeleza na niwatakie maandalizi vyema ya vikao hivi. 