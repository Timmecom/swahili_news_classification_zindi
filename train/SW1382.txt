 SERIKALI ya Mapinduzi ya Zanzibar (SMZ) imesema kuwepo kwa mabaraza ya biashara lengo lake kubwa ni kukuza uchumi na kuibua changamoto zinazokwamisha maendeleo ya sekta hiyo.Hayo yalisemwa na Naibu Waziri wa Biashara na Viwanda, Hassan Khamis Hafidh wakati akizindua Baraza la Biashara la Mkoa wa Mjini Magharibi Unguja.Amesema serikali imejipanga na mpango wake wa kuipeleka nchi katika sekta ya viwanda ili kukuza uchumi na kuongeza ajira. Mikakati yetu ni kuelekea katika nchi ya viwanda na ndiyo maana tumeunda chombo cha kufuatilia muelekeo huo Snida ambacho kitafuatilia na kuibuwa changamoto zinazojitokeza,  alisema.Amewakumbusha viongozi wa mikoa ikiwemo serikali za halmashauri kuhakikisha kwamba wanatenga maeneo ambayo watayatumia kwa ajili ya kukuza biashara.Mkuu wa Mkoa wa Mjini Magharibi Unguja, Ayoub Mohamed Mahmoud alisema Serikali ya Mkoa wa Mjini imejipanga kuhakikisha huduma za kijamii ikiwemo ujenzi wa viwanda unaimarishwa.Amesema kuwepo kwa viwanda vingi vya aina mbalimbali kwa kiasi kikubwa kutasaidia kukuza uchumi na kuongeza ajira kwa vijana.Alifahamisha utafiti zaidi unaendelea kufanywa pamoja na kutenga maeneo ambayo yatatumiwa kwa ajili ya ujenzi wa viwanda vya aina mbalimbali katika mkoa wa Mjini Magharibi Unguja. Tumejipanga kuona Baraza la Biashara linakuja na fursa mbalimbali kwa wananchi wetu zitakazowasaidia kupiga hatua kubwa ya maendeleo, amesema.Aidha amesema baraza limelenga zaidi kuona fursa za kiuchumi kwa kundi la vijana zinaimarishwa pamoja na ajira.Mohamed ambaye ni Mwenyekiti wa Baraza la Biashara mkoa wa mjini magharibi, aliipongeza Serikali ya Mapinduzi ya Zanzibar kwa kazi kubwa ya kukuza uchumi na biashara ambayo ndiyo itakayoleta mabadiliko katika maendeleo.