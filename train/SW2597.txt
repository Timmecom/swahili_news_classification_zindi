 WAFANYAKAZI sekta rasmi Jumuiya ya Afrika Mashariki (EAC) wanatarajia kuwa na uwezo wa kuhamisha michango yao ya pensheni na mafao katika mfuko mwingine kwenye ukanda huu wa EAC.Hatua hiyo imelenga kuwezesha utekelezaji wa itifaki ya soko la pamoja na kuwezesha utoaji pensheni katika ukanda huo ambao kwa sasa inakadiriwa kuwa chini ya asilimia 10 kwa nguvu kazi iliyopo.Aidha, Tanzania, imekuwa ikishiriki katika hatua zote katika uandaaji wa sera na kwa sasa inashiriki kuandaa andiko linalopendekeza utaratibu huo, ambao uko katika hatua za awali kwenye Kamati ya Sheria na Ufundi ya Umoja wa Wasimamizi wa Mifuko ya Pensheni Afrika Mashariki (EAPSA).Nchi sita wanachama wa EAC, yaani Tanzania, Kenya, Uganda, Rwanda, Burundi na Sudan Kusini, pia zinafanyia kazi kuhakikisha kuwa fedha za wastaafu zinawekezwa katika nchi yeyote katika ukanda huo, ambapo nchi hizo zimeelekeza Bajeti ya Dola za Marekani 670,000 kwa utafiti,ushauri na kubadilishwa kwa sheria muhimu.Kwa upande wa Tanzania, Mkuu wa Kitengo cha Uhusiano na Uhamasishaji wa Mamlaka ya Usimamizi wa Mifuko ya Hifadhi ya Jamii (SSRA), Sarah Msika anabainisha kuwa, Tanzania hifadhi ya Jamii bado ipo katika mabadiliko makubwa na kanuni mpya bado zinafanyiwa kazi. Alisema kwa sasa mwanachama wa Mfuko wa hifadhi anapaswa kuchangia kwa muda uliowekwa kisheria ili kupata stahiki ya mafao ya uzeeni. Mwanachama aliyefanya kazi na kuchangia katika nchi zaidi ya moja anaweza kukosa sifa hiyo endapo hatotimiza muda unaostahili katika nchi atakayostaafia kutokana na vipindi vya uchangiaji wake kuwa katika nchi tofauti,  alisema.Hivyo, kutokana na kuongezeka kwa mwingiliano wa soko la ajira katika nchi za Afrika Mashariki kufuatia kupitishwa kwa Itifaki ya Soko la Pamoja, idadi ya wanachama watakaoathirika inaweza kuongezeka katika siku za usoni.Alisema kwa muktadha huo na kwa kutambua umuhimu wa hifadhi ya jamii, Sera ya Hifadhi ya Jamii ya Jumuiya ya Afrika mashariki inaelekeza kuweka utaratibu wa kuhamisha haki za wanachama katika nchi za Jumuiya.Tanzania ,imeunganisha mifuko ya hifadhi za jamii kutoka saba na kuwa miwili ile inayoshughulikia sekta binafsi na mwingine wa sekta ya umma kwa sheria iliyosainiwa Juni mwaka jana.Inaelezwa kuwa uhamishaji wa mafao ya pensheni kwa sasa umekuwa ukifanyika baina ya Rwanda na Burundi,kutokana na mikakati ya nchi hizo kukubaliana kwenye mifuko ya pensheni.Kwa mujibu ya Sera ya mafao kwa wastaafu katika EAC, ambayo imepitishwa na Baraza la Mawaziri wa Fedha wa EAC Mei mwaka jana, kila nchi mwanachama inatakiwa kuweka utaratibu na kisheria na mpango kazi wa kuwezesha kupata mafao ya pensheni katika ukanda huo.Nakala ya sera hiyo ya Mei mwaka 2017 inaeleza kuwa nchi wanachama wa EAC, lazima wakubaliane kwa pamoja katika kanuni na taratibu.Pia sera inaeleza kuwa nchi wanachama wanatakiwa kukubali fedha za pensheni kuwekezwa nje ya mamlaka zao. Kwa sasa Burundi hawawekezi fedha za wastaafu nje ya nchi.Kwa mujibu wa wizara ya Masuala ya EAC nchini Kenya, Tanzania imelegeza masharti kuhusu uwekezaji mitaji katika ukanda huo, lakini wameweka mipaka katika baadhi ya maeneo. Nchini Kenya, sheria imeruhusu uwekezaji wa fedha za pensheni katika EAC na inachukuliwa kama uwekezaji wa ndani ya nchi.Huko Uganda, uwekaji soko huria kwa sekta ya pensheni nchini humo imekuwa katika mchakato kwa miaka 10, ambapo mwaka 2011 serikali iliwasilisha Muswada bungeni, lakini mapema mwaka jana walisitisha mpango huo kwa madai kuwa kampuni za kigeni zingenufaika kuliko za ndani.Nako nchini Rwanda, Bodi ya mifuko ya hifadhi ya jamii ilipitishwa baada ya serikali kutangaza sheria mpya inayoruhusu uanzishaji wa mifuko ya pensheni na kutoa leseni kwa watoaji huduma hizo na Juni mwaka jana walianzisha mfuko wa pensheni binafsi unaojulikana kama  ituze .Kenya, sheria mpya wa NSSF iliyopewa kibali na Rais Uhuru Kenyatta Desemba 24, mwaka 2013 ilianza kutekelezwa Mei 31, 2014.