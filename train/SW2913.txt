 KOCHA wa Lipuli FC, Selemani Matola amejipanga vya kutosha, akijinadi kuwa anafahamu afanye vipi ili aondoke na pointi tatu ugenini leo dhidi ya Azam FC iliyo chini ya Mdachi, Hans van Der Pluijm.Lipuli inayotokea Iringa inatarajia kucheza mechi hiyo ya pili mfululizo jijini Dar es Salaam baada ya juzi kucheza dhidi ya KMC kwenye Uwanja wa Uhuru na kutoa suluhu na sasa imejizatiti kuhakikisha inaondoka na pointi tatu dhidi ya Azam.Akizungumza na gazeti hili jana, Matola amekiri kuwa si mechi nyepesi kuvaana na Azam tena ikiwa kwake Uwanja wa Azam Complex Chamazi, lakini hilo haliwatishi sana kwa kuwa wamejipanga vya kutosha na wamekuwa wakiifuatilia Azam katika mechi zake za hivi karibuni hivyo wanazifahamu njia zao zote. Kucheza na Azam sio mechi nyepesi, ina timu kubwa na inapambana ndiyo maana hata sisi tumejipanga vya kutosha, tumekuwa tukiifuatilia kwa muda mrefu na tunaifahamu vizuri kuanzia nguvu yao ilipo na tunajua tupite wapi ili tupate ushindi. Nakiamini kikosi changu na nafahamu jinsi tulivyojipanga ndiyo maana nasisitiza kuwa hii ni sehemu yetu ya kupambana na kuondoka na pointi tukiwa ugenini ili tuendelee kukaa vizuri katika msimamo maana hakuna njia nyingine zaidi ya matokeo mazuri,  alisema Matola. Timu hizo zitaingia uwanjani zikiwa hazina rekodi ya kufungwa msimu huu baada ya kila mmoja kucheza mechi tano mpaka sasa.Lipuli imeshinda mchezo mmoja na kutoa sare mechi nne ambapo kati ya hizo, mechi tatu imepata sare ikiwa ugenini. Azam yenyewe imeshinda mara tatu na kutoa sare mbili. Mechi mbili imeshinda ikiwa nyumbani na moja ugenini huku ikipata sare katika mechi zake za ugenini Kanda ya Ziwa.Mbali na mechi hiyo, mechi nyingine itakayochezwa leo ni kati ya vinara Mbao watakaokuwa ugenini Mkwakwani Tanga kucheza na wenyeji wao wagosi wa kaya Coastal Union. Aidha, Kagera Sugar itakuwa mwenyeji wa Ndanda kwenye uwanja wa Kaitaba mkoani Kagera.