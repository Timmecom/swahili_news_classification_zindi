 JESHI la Polisi mkoani Kagera linamtafuta mkazi wa Kijiji cha Mlela wilayani Muleba, Eliud Gervas, kwa tuhuma za kumuua mkewe na kisha kumvunja mguu na mkono.Akizungumza na waandishi wa habari ofisini kwake, Kamanda wa polisi Mkoa wa Kagera, Revocatus Malimi alisema Aprili 17 mwaka huu katika Kijiji cha Mlela Adella Gervas alikutwa ndani ya nyumba yake akiwa ameuawa kwa tuhuma za kupigwa na mume wake Eliud Gervas. Kamanda Malimi alisema Aprili 15 mwaka huu, saa nne usiku marehemu alikuwa amelala ndani na watoto wake wawili ndipo mumewe alifika akitokea safarini machimboni, wilaya ya Kahama mkoani Shinyanga alikokwenda tangu Oktoba 2018 alianza kumgombeza mke wake akimtuhumu kuwa sio mwaminifu katika ndoa yao.Alisema mtuhumiwa huyo alidai kuwa mkewe ana uhusiano kimapenzi na wanaume wengine na ndipo ugomvi ulipoanza huku mume akimshambulia mke wake kwa kipande cha nondo na fimbo sehemu mbalimbali za mwili wake. Adella hakupata msaada wowote kutoka kwa majirani na wala usiku ule hakutoa taarifa polisi alisubiri kukuche lakini ilipofika alfajiri alizidiwa na kufariki hapo nyumbani kwake. Alisema walipofika walikuta marehemu akiwa amevunjwa mguu wa kushoto ugokoni na mkono wa kushoto karibu na kiganja pia alikuwa na michubuko miguuni, mikononi, matakoni na mgongoni. Kamanda Malimi alisema chanzo cha mauaji hayo ni wivu wa kimapenzi na mtuhumiwa alitoroka baada ya tukio hilo anatafutwa popote alipo.