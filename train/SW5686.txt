 RAIS John Magufuli amesema Shirika la Mawasiliano Tanzania (TTCL) linahujumiwa na watu mbalimbali ndani na nje ya serikali. Alitoa kauli hiyo Dar es Salaam jana wakati akipokea gawio la Sh bilioni 2.1 kutoka TTCL.Kuhusu shirika hilo kuhujumiwa, alisema linapigwa vita kubwa na vita hivyo vingine viko wazi na vingine vimejificha, ikiwemo kuwepo kwa mbinu za kutaka kumzuia yeye asiende kupokea gawio hilo.Kwa mujibu wa Rais Magufuli, hujuma hizo zinathibitisha jinsi TTCL linavyohitajika, linavyofaa na kustahili kusaidiwa na serikali kwa hali na mali ili liweze kuwa shirika bora la mawasiliano la taifa.Alisema haiingii akilini kwa shirika kama TTCL kuingiza hasara ya Sh bilioni 15 kila mwaka kwa miaka 15 na kushindwa kutoa gawio serikalini lilipobinafsishwa na kuendeshwa na mbia, lakini baada ya kuchukuliwa na serikali kwa muda mfupi limeanza kutoa gawio na kuonya kuwa si kila uwekezaji una faida kwa Watanzania. Pia haiingii akilini kwa shirika kama TTCL linalotoa ajira kwa Watanzania zaidi ya 1,500 tukaliacha kwa sababu tu lina haki ya kuingia kwenye ushindani kama mashirika mengine, hilo haliwezekani, alieleza Rais Magufuli.Katika kuonesha ni kwa kiwango gani TTCL linahujumiwa, alihoji kuhusu Mfuko wa Mawasiliano kwa Wote (UCSAF) ulio chini ya Wizara ya Ujenzi, Uchukuzi na Mawasiliano unaotoa ruzuku ya kujenga minara ya simu za mkononni vijijini na maeneo menginie yasiyo na mvuto wa kibiashara kutotoa kipaumbele kwa TTCL.Hali hiyo ilimfanya Rais aendelee kuhoji inakuwaje TTCL ambalo ni shirika la Watanzania likose minara wakati fedha zinazopelekwa UCSAF kwa ajili ya kujengea minara hiyo ni za serikali.Alisema haiwezekani TTCL lilipe kodi ya Sh milioni 700 hadi Sh milioni 800 kwa mwezi kwa kukodi minara ya makampuni mengine ya simu wakati UCSAF inayojenga minara upo na hawawapi TTCL minara hiyo. Nilimwuliza Waziri hivi Mfuko wa Mawasiliano kwa Wote ni wa nani? Unasimamiwa na nani? Akasema uko chini ya Wizara yake na fedha zinazochangiwa mle ni za serikali. Nikauliza tena TTCL ni ya nani, akasema ni ya Watanzania, maana yake ni Shirika la Watanzania, kwa nini UCSAF isijenge hiyo minara na kuwapa TTCL moja kwa moja? alihoji Rais Magufuli.Alisema anatambua kuwa mashirika mengine ya simu yanalipa kodi serikalini, lakini TTCL si tu kwamba wanalipa kodi, bali wanatoa gawio serikalini kwa kuwa kinachopatikana ni faida ya nchi. Akatoa wito kwa Bunge na Wizara kutolitesa shirika hilo kwa kutafuta minara ya kodi kwa wengine.Katika kuhakikisha TTCL linasaidiwa, aliitaka Wizara kuliangalia shirika hilo kwa kulipa mtaji kwa kuwa hakuna mtu atakayeweza kulisaidia.Alisema Rais Jakaya Kikwete aliwahi kusema  akili za kuambiwa changanya na zako , hivyo kuhusu kulisaidia TTCL zilipaswa akili zichanganywe haraka na kutaka Sh bilioni 30 kati ya Sh bilioni 96 zilizobaki za kulisaidia shirika hilo zitolewe haraka.Taasisi za serikali Katika kuonesha kusikitishwa kwa Ofisi ya Rais kutotajwa miongoni mwa taasisi zinazotumia huduma za TTCL, alisema hilo linaonesha watu wanaopinga pinga mambo hata kwenye ofisi yake pia wamo. Kutokana na hilo, aliagiza ndani ya mwezi mmoja, ofisi yake ianze kutumia huduma za TTCL. Nimesikitika hata Chama changu Cha Mapinduzi (CCM) hakikutajwa licha ya kwamba Katibu, Dk Bashiru Ally ni Mzalendo na anampenda Baba wa Taifa Mwalimu Nyerere, lakini hapa hakutajwa, mimi niliyetoa agizo sikutajwa, Makamu wa Rais na Waziri Mkuu hawakutajwa, wizara husika haikutajwa, maana yake tunazungumza zaidi kuliko kutenda, alisema Rais Magufuli.Kauli hiyo ya Rais ilikuja baada ya Mkurugenzi Mkuu wa TTCL, Waziri Kindamba kuzitaja taasisi za serikali zilizoitikia wito wa Rais wa kuzitaka kutumia huduma za shirika hilo kuwa ni pamoja na Jeshi la Wananchi wa Tanzania (JWTZ), Jeshi la Polisi, Jeshi la Zimamoto na Uokoaji, PSSF, Shirika la Bima la Taifa (NIC) na Mamlaka ya Hali ya Hewa nchini (TMA).Rais Magufuli aliendelea kuwasisitiza Watanzania kuwa wazalendo kwa taifa lao kwa kuwa pasipokuwa wazalendo, taifa litachezewa sana na wanapaswa kujua kwamba TTCL ni chombo chao. Sasa ndugu Kindamba, kwa kuwa tuko kwenye mchakato wa kusajili kadi za simu, mimi huwa napenda kujua namba za Mawaziri na Makatibu wakuu wangu, basi naomba uniorodheshee majina ya wale wenye namba za TTCL wakiwemo wakurugenzi na wengine ili baada ya mwezi mmoja tuone viongozi wanaolipwa mshahara wa serikali ambao hawana namba za TTCL na hizo namba zisiwe zimesajiliwa tu, bali zitumike na wafanyakazi wako nao watumie kadi za TTCL, alisisitiza Rais Magufuli.Awali alisema mwaka 2016, serikali iliamua kununua asilimia 39 ya hisa zilizokuwa zikimilikiwa na Kampuni ya Bharti Airtel kwa gharama ya Sh bilioni 14.9 ili kuirejesha TTCL serikalini ili shirika jipya liwe na faida kwa taifa.Alisema nia hiyo ya serikali imeanza kuzaa matunda kwa kuwa kwa miaka miwili mfululizo TTCL linatoa gawio serikalini kwa kuwa mwaka jana lilitoa gawio la Sh bilioni 1.5.Alisema kabla ya shirika hilo kurejeshwa serikalini mwaka 2016, lilikuwa halijawahi kutoa gawio serikalini kwa muda wa miaka 15.Alisema mwaka 2001, serikali ilikuwa na umiliki wa asilimia 40 katika shirika hilo na asilimia 60 zilikuwa za mbia, lakini katika kipindi chote hicho lilipokuwa likiendeshwa na mbia huyo, shirika lilikuwa likipata hasara ya wastani wa Sh bilioni 15 kwa mwaka.