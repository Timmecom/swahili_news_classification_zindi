 Naibu Waziri wa Fedha na Mipango, Dk Ashatu Kijaji amesema jana kwa mwenendo huo ni matarajio ya Serikali kuwa msamaha wa kodi katika mwaka wa fedha 2015/2016 utakuwa ni Sh bilioni 752.141 sawa na asilimia 0.84 ya Pato la Taifa.Alikuwa akijibu swali la Mbunge wa Viti Maalumu, Upendo Peneza (Chadema) aliyetaka kufahamu lini Serikali itatekeleza ahadi yake ya kupunguza misamaha ya kodi kufikia asilimia ya Pato la Taifa.Dk Kijaji alitaja hatua zilizochukuliwa na serikali katika kupunguza misamaha ya kodi kuwa ni pamoja na kurekebisha upeo wa misamaha inayotolewa chini ya Kituo cha Uwekezaji (TIC) na sekta ya madini ambazo zimesaidia kupunguza misamaha hadi kufikia asilimia 1.9 ya Pato la Taifa katika mwaka wa fedha 2014/2015.Mwaka 2009/2010 serikali iliamua kupitia upya sheria zinazohusu misamaha ya kodi ili kuondoa misamaha ambayo haikuwa na tija kwa taifa. Alisema katika mapitio hayo, serikali ilibaini kuwa takriban asilimia 60 hadi 64 ya misamaha yote ya kodi ilikuwa inatokana na VAT.Baada ya kubaini hilo, serikali ilifanyia maboresho Sheria ya VAT, sura ya 148 na kuondoa misamaha ambayo haikuwa na tija kwa taifa.Juhudi za kupunguza misamaha ya kodi zilianza kufanyika mwaka 2010/2011 baada ya kubaini kwa wastani misamaha ilikuwa imefikia takriban asilimia 3.2 ya Pato la Taifa kwa mwaka katika kipindi cha mwaka 2006/2007 hadi 2009/2010.Katika swali la nyongeza, Peneza alitaka kufahamu lini serikali itapeleka bungeni marekebisho ya sheria ya Kodi ya Mapato ya mwaka 2004 inayotoa misamaha ya kodi kwa mishahara ya Rais wa Jamhuri ya Muungano, Rais wa Serikali ya Mapinduzi Zanzibar(SMZ) pamoja na majaji.