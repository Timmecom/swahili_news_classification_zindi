 RAIS wa Zanzibar, Dk Ali Mohamed Shein anatarajiwa kuwa mgeni rasmi katika ufunguzi wa mashindano ya riadha ya wilaya zote za Unguja na Pemba yatakayofanyika Desemba 15-16, imeelezwa.Akizungumza jijini hapa jana Rais wa Chama cha Riadha Zanzibar, ZAA, Cosmas Chasama alithibitisha kuwa Shein ndiye atafungua mashindano hayo yatakayofanyika kwenye Uwanja wa Amaan Unguja.Chasama, ambaye yuko Dodoma kuhudhuria Mkutano Mkuu wa Kamati ya Olimpiki (TOC) pamoja na semina ya uongozi wa michezo, alisema kuwa maandalizi ya mashindano hayo, ambayo yatashirikisha jumla ya wilaya 11, sana za Unguja na nne za Pemba, yamekamilika.Alisema kuwa jumla ya wanariadha 220 na viongozi 55 kutoka wilaya zote za Unguja na Pemba wanatarajia kushiriki katika mashindano hayo yenye lengo la kuibua vipaji vya riadha na kuviendeleza. Alitaja zawadi za washindi kuwa ni Sh Milioni 1, Kombe na nishani kwa wilaya itakayoongoza katika ushindi wa jumla wakati wilaya itakayofutia itapata Sh 750,000, Kombe na nishani.Wilaya itakayoibuka ya tatu katika ushindi wa jumla itaondoka na Sh 500,000,Kombe na nishani wakati wilaya itakayokuwa na nidhamu zaidi, itazawadiwa Sh 250,000, Kombe pamoja na cheti. Chasama alisema kuwa pia kutakuwa na zawadi maalum kwa mwanariadha atakayekimbia kwa muda bora zaidi, ambapo atazawadiwa Sh 200,000.Akitoa wito kwa wadau wa michezo, makampuni na taasisi mbalimbali, Chasama alitaka wajitokeze kwa wingi kushirikia katika kufanikisha mashindano hayo, ambayo mbali na kuibua vipaji, pia yatasaidia wilaya kupata wachezaji watakaounda timu zao za mikoa. Alisema kuwa mdhamini mkuu wa mashindano hayo ni Rais wa Zanzibar akishirikiana na Baraza la Taifa la Michezo (BTMZ) na ZAA.