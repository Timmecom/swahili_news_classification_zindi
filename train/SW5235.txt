 Makubaliano hayo yaliingiwa jana Dar es Salaam kati ya Mkuu wa Kitengo cha Wateja Wakubwa wa NMB, Filbert Mponzi, Mkurugenzi Mtendaji, John Deere anayewakilisha nchi za Kusini mwa Jangwa la Afrika, Antois Van der Westhuizen na Mkurugenzi Mtendaji kutoka Wakala wa kampuni hiyo nchini kutoka LonAgro, Lukas Botha.Awali akizungumza, Mponzi alisema makubaliano hayo yatarahisisha upatikanaji wa vifaa vya kilimo kama matrekta kwa ajili ya kuboresha kilimo nchini. Alisema mbali ya kuwapatia matrekta pia Kampuni ya Deere itatoa mafunzo ya jinsi ya kutumia matrekta pamoja na mafunzo ya biashara ya kilimo kwa wanunuzi wake. Benki inatambua umuhimu wa sekta ya kilimo katika ukuaji wa uchumi wa nchi hivyo kuchukua hatua madhubuti ya kuingia makubaliano na kampuni na pia kubuni bidhaa zinazolenga kuboresha sekta ya kilimo,  alisema Mponzi.Alisema upatikanaji wa mikopo siku za nyuma ulikuwa ni kikwazo kikubwa katika maendeleo ya kilimo, hivyo makubaliano hayo yamekuja kwa ajili ya kuleta suluhisho muhimu kwa wakulima kuanza kumudu gharama za ununuzi wa vifaa muhimu vinavyoendana na teknolojia ya kisasa katika kilimo.Mponzi alisema kupitia mikopo hiyo, mkulima atatoa asilimia 25 ya trekta anayotaka na gharama nyingine itamaliziwa na benki kwa riba nafuu na mkopo huo utalipwa kwa miaka mitatu na mteja hatokuwa na dhamana yoyote ya kutoa.Kwa upande wake, Westhuizen alisema mikopo hiyo itatolewa na NMB kwa kushirikiana na kampuni yake na ina lengo la kuinua wakulima wadogo kubadilisha kilimo kutoka kuwa cha mazoea kuwa kilimo endelevu chenye kutumia vifaa vya kisasa kama matrekta ya kulimia, kuvuna na pia kusafirisha mazao.