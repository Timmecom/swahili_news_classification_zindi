 KATIBU Mkuu wa Yanga, Charles Mkwasa amewatoa hofu wanachama na mashabiki wake kutotishika na usajili unaofanywa na wapinzani wao kwenye Ligi Kuu. Akizungumza Dar es Salaam jana, Mkwasa alisema kila timu inasajili kulingana na matakwa yake.  Nawaomba mashabiki wetu na wanachama wasitishwe na usajili wa Simba, Azam na Singida United, sisi pia tunafanya usajili wetu kulingana na matakwa yetu,  alisema.Tangu kumalizika kwa Ligi Kuu mwishoni mwa mwezi uliopita, Yanga imekuwa kimya kwenye suala la usajili pengine kutokana na hali ya ukata inayoikabili. Simba, Singida United na Azam ndio zimekuwa zikitawala soko la usajili tangu kumalizika kwa ligi, kila upande ukitangaza kusajili nyota kadhaa waliowika katika ligi ya msimu uliopita.Hata hivyo, huenda Yanga ikarejea makali yake ya usajili kama ilivyokuwa misimu iliyopita baada ya kuunda kamati maalumu itakayosimamia masuala ya usajili chini ya uenyekiti wa mwanachama maarufu wa timu hiyo, Abbas Tarimba. Katika hatua nyingine, Mkwasa ameahidi kuweka hadharani majina ya wachezaji itakaowaacha.Mkwasa alisema kabla ya kutangaza majina ya wachezaji wao wapya iliyowasajili, kwanza itaanza kuweka hadharani majina ya wachezaji itakaowaacha msimu ujao na hiyo ni baada ya kocha wao Mkuu Mwinyi Zahera kurejea nchini na kuwapa majina hayo.  Zahera ametuambia kuna wachezaji zaidi ya sita hivi ambao hawapo kwenye mipango yake msimu ujao, hivyo ndiyo tutaanza nao na Juni 25 siku ambayo ndiyo tutaanza mazoezi kujiandaa na mechi za Kombe la Shirikisho, tutatangaza majina ya wachezaji ambao tumewasajili,  alisema Mkwasa.Kiongozi huyo alisema katika utambulisho huo pia wapo wachezaji wao wa zamani waliokuwa wamemaliza mikataba yao na hiyo ni baada ya kuzungumza nao na kufikia makubaliano ya kuendelea kuichezea Yanga. Baadhi ya wachezaji wanaotajwa kuwemo kwenye idadi ya wanaotemwa na miamba hiyo ni kipa Beno Kakolanya, Pato Ngonyani na Said Juma.