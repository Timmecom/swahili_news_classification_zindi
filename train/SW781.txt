 TIMU ya Soka ya Taifa ya Vijana chini ya umri wa miaka 20, Ngorongoro Heroes jana ilitoka sare ya mabao 2-2 dhidi ya timu ya taifa ya Kenya kwenye mechi ya michuano ya Kombe la Chalenji kwa nchi za ukanda wa Baraza la Vyama Soka Afrika Mashariki na Kati (Cecafa).Mechi hiyo iliyofanyika Uwanja wa Jinja, Uganda ilikuwa na kasi kutokana na ubora wa vikosi vyote viwili. Timu zote hizo zilishinda idadi kubwa ya mabao katika mechi zake za kwanza, Tanzania ikiifunga Ethiopia mabao 4-0 na Kenya ikiifunga Zanzibar 5-0. Mabao ya Ngorongoro katika mechi ya jana yalipatikana kupitia kwa wachezaji Andrew Sichimba dakika ya 37 akifikisha bao lake la nne baada ya mchezo uliopita kufunga hattrick na Abdul Seleman alifunga dakika ya 56.Wafungaji wa Kenya walikuwa Otieno Odhiambo dakika ya 26 na Otieno Patrick dakika ya 52. Kwa matokeo hayo katika kundi B Kenya wanaongoza kundi kwa wastani wa mabao wakiwa na pointi nne sawa na Ngorongoro iliyo nafasi ya pili. Michezo mwingine wa kundi hilo ulitarajiwa kupigwa jana jioni kati ya Zanzibar dhidi ya Ethiopia kwenye Uwanja huo,mechi ambayo kila timu ilikuwa imepania kupata ushindi kukwepa kushika mkia kwenye kundi hilo ambalo lina ushindani mkali.