 Mkuu wa Mkoa wa Dodoma, Chiku Gallawa, alisema mwishoni mwa wiki kuwa ni vizuri wafanyabiashara mkoani humo na Watanzania kwa ujumla wake, wakachangamkia fursa hizo na kuufanya mkoa huo eneo la kuvutia wawekezaji. Dodoma ya leo siyo ya miaka ishirini iliyopita, kwani ina mabadiliko makubwa ya kiuchumi na kijamii pia ni kitovu cha elimu, hivyo mna kila sababu ya kujipanga nakuangalia ni namna gani mnaweza kuifanya Dadoma kuwa kitovu cha biashara na uwekezaji hapa nchini,  alisisitiza.Akizindua Baraza la Biashara la Mkoa huo (RBC), Gallawa alisema Baraza kwa kushirikiana na mamlaka nyingine, linapaswa kutangaza vivutio vilivyopo Dodoma kwa lengo la kupata wawekezaji ili kupiga hatua kiuchumi.Katibu Mtendaji wa Baraza la Taifa la Biashara (TNBC), Raymond Mbilinyi alisema amefurahishwa kwa mwitikio mkubwa wa wadau katika ufunguzi wa baraza hilo na kuwataka kutumia uwepo wa baraza katika kujadiliana juu ya fursa zilizopo na namna ya kuboresha mazingira ya biashara.Alisema umuhimu wa baraza hilo ni kutatua matatizo yanayowakabili wafanyabiashara hivyo ni jukumu la sekta za umma na binafsi kukaa pamoja na kujitathmini ili kufikia lengo la kukuza uchumi wa mkoa na maendeleo kwa ujumla.