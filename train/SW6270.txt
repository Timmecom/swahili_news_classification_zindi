 WAZIRI wa Uwekezaji, Angellah Kairuki ameliambia Bunge kuwa mwaka ujao wa fedha nchi itakuwa kwenye nafasi nzuri zaidi ya kuvutia wawekezaji. Kairuki alisema hayo bungeni jana wakati akijibu swali la nyongeza la Mbunge wa Viti Maalumu, Rukia Kassim Ahmed (CUF).Katika swali la nyongeza mbunge huyo alisema nchi ina tatizo kubwa kwenye uboreshaji wa mazingira ya biashara kutokana na mfumo wa kodi uliopo na kuhoji ni lini serikali itaandaa mfumo rafiki wa kodi ulio wazi. Aidha, alisema kwa sasa Tanzania iko kwenye nafasi ya 144 ya uwezeshaji kibiashara lakini Rwanda ni nchi ndogo lakini iko kwneye nafasi nzuri ya 29 huku Kenya ikiwa nafasi ya 40 na kuhoji serikali haioni inapoteza wawekezaji kutokana na mfumo wa kodi usio rafiki.Akijibu swali hilo, Kairuki alimhakikishia mbunge huyo kuwa mwaka ujao wa fedha nchi itakuwa inafanya vizuri zaidi na hivyo wabunge na wawekezaji wasiwe na wasiwasi kwa sababu serikali inaendelea kuimarisha mazingira ya uwekezaji na biashara nchini. Lakini ukiangalia kwa sasa Juni hadi Julai mambo mengi yamefanywa na serikali na juzi tu nilikuwa na mkutano na Benki ya Dunia jijini Washington nchini Marekani na Dar es Salaam kuhakikisha tunawasilisha vilelezo vya kuonesha ni kwa namna gani kama nchi tumefanya maboresho mbalimbali na tumepiga hatua katika kuboresha viashiria 11 ambavyo vinatumika kupima wepesi wa kufanya baishara,  alisema Kairuki.Alisema katika mkutano huo aliongezewa muda wa kuwasilisha vilelezo vingine vya namna gani serikali imeboresha mazingira na mifumo ya biashara kwa wawekezaji na wafanyabiashara.  Maboresho tuliyofanya ni pamoja na kuanzisha biashara, taratibu za baishara mipakani hivyo niwatoe hofu watanzania na wabunge kila mmoja atimize nafasi yake ili kuona ni namna gani tunaboresha huduma hiyo na naamini ifikapo 2020/21 ripoti yetu na nafasi ya Tanzania tutafanya vizuri zaidi,  alisema.Awali akijibu swali hilo, kwa niaba ya Waziri wa Viwanda na Biashara, Naibu Waziri wa Elimu, Sayansi na Teknolojia, William Ole Nasha alimhakikishia mbunge huyo kuwa serikali imekuwa ikiweka mazingira mazuri ya ulipaji kodi na ndio maana kwenye kila bunge wamekuwa wakipata matukio mbalimbali ya kodi ili kuendelea kuboresha mazingira yawe ya ushindani. Nimhakikishie kuwa pamoja na changamoto zilizopo serikali itaendelea kuboresha mazingira ya kodi na kumhakikishia kuwa mazingira ya biashara yataendelea kuboreshwa hivyo kuvutia wawekezaji,  alisema Ole Nasha. Katika swali la msingi, mbunge huyo alisema mazingira ya kufanya biashara nchini ni magumu kwa wafanyabiashara wa ndani na wa nje.Je, ni lini serikali itaondoa urasimu ili wananchi waweze kunufaika. Ole Nasha alisema serikali imekuwa ikibuni na kutekeleza mikakati na mipango mbalimbali kwa kuhakikisha uwepo wa mazingira bora ya ufanyaji biashara nchini. Alisema kwa mwaka 2017 serikali kwa kushirikiana na wadau wa sekta binafsi ilifanya uchambuzi wa kina wa mazingira ya biashara nchini kwa sekta zote na kubaini changamoto mbalimbali zikiwemo mwingiliano wa sheria.Alibainisha kuwa kufuatia changamoto hizo serikali iliandaa mpango wa kuboresha mfumo wa udhibiti wa mazingira ya biashara nchini ambao umeridhiwa na baraza la mawaziri kwa ajili ya utekelezaji.  Mpango huo utasaidia kuondoa muingiliano wa sheria na kupunguza urasimu kwa wafanyabiashara wakati wa kupata huduma katika taasisi mbalimbali za serikali. Mpango wa utekelezaji wa Blue Print umekamilika, alisema.