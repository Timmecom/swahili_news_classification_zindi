 MIUNDOMBINU ya mabasi yaendayo haraka jijini Dar es Salaam awamu ya pili hadi ya nne, imetengewa Sh bilioni 28.79 katika mwaka wa fedha 2019/2020.Awamu ya pili itahusisha barabara ya Kilwa kutoka katikati ya jiji hadi Mbagala; Chang ombe kutoka makutano ya barabara ya Kilwa/ Chang ombe hadi makutano ya barabara ya Nyerere/ Chang ombe, Kawawa kutoka kutoka makutano ya barabara ya Nyerere/ Kawawa hadi makutano ya barabara ya Morogoro/ Kawawa na Sokoine Drive.Akiwasilisha bajeti ya wizara yake kwa mwaka wa fedha 2019/2020, Waziri wa Ujenzi, Uchukuzi na Mawasiliano, Isack Kamwelwe alisema barabara hizo zina urefu wa kilometa 20.3. Kazi nyingine zitakazofanywa ni ujenzi wa flyovers mbili katika makutano ya barabara za Mandela/Kilwa na Nyerere/Kawawa na ujenzi wa vituo. Kamwelwe alisema kuhusu awamu ya tatu na ya nne ya BRT, kazi zitakazofanywa ni kuendelea na upembuzi yakinifu na usanifu wa kina wa barabara zilizopo kwenye awamu hizo.Barabara hizo ni Uhuru, Nyerere, Bibi Titi na Azikiwe zenye urefu wa kilometa 23.6. Awamu ya nne nne yenye urefu wa kilometa 25.9 itahusisha ujenzi wa barabara ya kupitia Ali Hassan Mwinyi hadi Morocco na kuendelea hadi Tegeta kupitia Mwenge.Vile vile itahusisha Barabara ya Sam Nujoma na kuungana na mradi wa miundombinu ya mabasi yaendayo haraka awamu ya kwanza katika Kituo Kikuu cha Ubungo. Kamwelwe alisema katika mwaka wa fedha 2019/2020 kazi zitakazofanyika ni mapitio ya usanifu na ujenzi mradi wa miundombinu ya mabasi yaendayo haraka awamu ya tatu na usanifu wa kina na ujenzi wa awamu ya nne.Aidha, awamu ya tano na sita ya mradi wa miundombinu hiyo zitafanyiwa usanifu wa kina. Kuhusu Mfuko wa Barabara alisema unatarajia kwa mwaka wa fedha 2019/2020 kukusanya jumla ya Sh 839,127,000,000 zitakazotumika kufanya kazi za matengenezo ya barabara nchini.