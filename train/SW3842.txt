 MAMLAKA ya Usafiri wa Anga (TCAA) imetoa notisi ya siku 28 ya nia ya kusitisha shughuli za Kampuni ya Ndege ya Fastjet baada ya kudaiwa kushindwa kutimiza masharti ya leseni ya usalama na leseni ya biashara nchini.TCAA imeitaka Fastjet kusitisha shughuli zote za utoaji wa huduma hadi maelekezo mengine yatakapotolewa, ikiwa ni pamoja na kurudisha fedha kwa abiria wote waliouziwa tiketi awali.Hata hivyo, Mwenyekiti Mtendaji wa Fastjet Tanzania, Lawrence Masha amewaangukia abiria waliokwama kwa siku nne kwenye Kiwanja cha Ndege cha Kimataifa cha Julius Nyerere (JNIA), Dar es Salaam wakiwa na tiketi zao mkononi akiwataka wawe na subira zaidi. Hayo yalisemwa na Mkurugenzi Mkuu wa TCAA, Hamza Johari alipozungumza na waandishi wa habari jijini Dar es Salaam jana kuhusu utendaji wa Kampuni ya Fastjet.Alisema kuwa siku za karibuni kampuni hiyo ilifanya mabadiliko baada ya mmiliki wake wa Uingereza kusitisha utoaji fedha na kukabidhi kwa wazawa na baada ya mabadiliko hayo imetetereka kiasi kikubwa kifedha pamoja na kushindwa masharti yaliyowekwa na TCAA.  TCAA ilitaka andiko jipya litakalotafsiri nini kinaendelea Fastjet. Mpaka sasa hawakufanya hivyo.Andiko jipya lingeeleza mpango wa fedha uliopo, mpango wa biashara ili mamlaka kama mdhibiti ipitie na kujiridhisha,  alisema. Alisema kampuni hiyo haijapeleka andiko hilo maana yake kwa sheria za anga imepoteza sifa ya uthibitisho kwa kuwa pia haina ndege angani. Ndege mbili zilizokuwepo moja ipo kwenye matengenezo nje ya nchi, iliyobakia mkodishaji aliyewakodisha anawadai hivyo ameizuia ndege hiyo isiendelee kutoa huduma, bali irudishwe. Johari alisema pamoja na mkodishaji kuitaka ndege hiyo, TCAA nayo imeizuia kwa kuwa ina madeni.Mamlaka hiyo pekee inaidai Fastjet Sh bilioni 1.2 ukiachilia taasisi nyingine nchini.  Fastjet wana ndege mbili, moja imeenda matengenezo moja ipo. Kwa kuwa mkodishaji anawadai anataka isiruke.Na kwa kuwa ina madeni TCCA imezuia isiruke kwenda kwa mdai.  Wameleta ndege mbadala na inapata matatizo ya kiufundi mara kwa mara. Jana (juzi) tumeizuia kwa hiyo Fastjet haina ndege.  Fastjet haina mtaalamu wa mambo ya ndege kwani sio kila mtu anayajua mambo hayo, aliyekuwepo ameondoka na haijaletwa taarifa yoyote ya kumbadili aliyeondoka,  alisema.Alisema kwa matatizo yaliyotokea siku hizi za karibuni, TCAA imeshindwa kumpata msemaji wa Fastjet anayeweza kutoa maelezo kamili.  Tunasema kuruka angani ni hatari. Lakini kiuchumi baada ya mabadiliko mapya tulitaka mpango mkakati wao mpya,  alisema Johari. Kuhusu usitishwaji wa shughuli za kampuni hiyo, Johari aliitaka kuwafidia abiria wote waliopata madhara kwa mujibu wa sheria. Mtumiaji wa huduma ana haki ya kuchagua kutumia kampuni yoyote ya ndege, lakini achague akiwa na taarifa kamili. Tusingeshauri wananchi wanunue tiketi,  alisema Johari. Aliwataka wadau wengine wenye madau yao kwa kampuni hiyo ya ndege kuyafikisha TCAA.  Tunapoelekea huko maslahi ya wafanyakazi yazingatiwe kwa mujibu wa sheria kama mwisho wake kampuni itafungwa,  alisema.Aliitaka Fastjet kupeleka mpango mkakati wa kwa nini TCAA isiwafute ndani ya siku 28. Awali alisema TCAA inathibitisha mashirika yenye sifa za kuingia katika utoaji wa huduma ya usafiri wa anga, baada ya kuthibitisha hutoa cheti cha usalama, leseni ya biashara, mpango wa fedha na kampuni itakavyokuwa sokoni.Mwenyekiti Mtendaji wa Fastjet Tanzania, Masha aliwaomba radhi abiria waliokwama kwa siku nne JNIA tangu Desemba 13, asubuhi kutoka Dar es Salaam kwenda Mwanza kwa ndege ya Fast Jet kwa madai kuwa ndege waliyokuwa wasafirie ilikuwa na hitilafu.Masha aliwaomba radhi abiria wote kwa usumbufu na kubainisha wataendelea kukosa huduma ya ndege hiyo kwa kipindi kifupi kidogo wakati anajipanga kuingiza ndege mpya.  Nimeingia gharama ili niweze kuwahudumia, nitaingiza ndege nyingine ili niwahudumie. Ieleweke Fastjet PLC iliyokuwa mmiliki wa Fastjet Tanzania, haikuwa na ndege, alisema.Alieleza alinunua shirika la ndege ambalo halikuwa na ndege bali haki ya kutua tu.  Kazi yangu mimi sasa ni kuhakikisha nafanya kila ninachoweza kwanza kuleta ndege ambazo zinaweza kumaliza msongamano na ninatambua kabisa watu wamepata matatizo,  alisema. Wakati Masha akisema hayo, taarifa iliyotolewa na Fastjet jana ilieleza kuwa imesitisha safari zake za Desemba, mwaka huu na Januari, mwakani kutokana na sababu za utendaji.Menejimenti ya kampuni hiyo ilisema wateja wote watarudishiwa nauli zao keshokutwa kwa utaratibu uliotumika katika manunuzi ya tiketi.  Fastjet inaomba radhi kwa usumbufu utakaojitokeza. Tunawaomba abiria na mawakala wa safari za anga kuwasiliana nasi kupitia namba za simu za mkononi au barua pepe ili kupata ufafanuzi zaidi,  ilisema. Kwa mujibu wa taarifa hiyo, pia imeagiza kampuni na mashirika mbalimbali yaliyokuwa yanafanya biashara na Fastjet yawasiliane kwa njia ya barua pepe au maofisa husika.