 SHIRIKA la Makumbusho ya Taifa linatarajia kuanzisha mazungumzo rasmi ya jinsi gani Tanzania inaweza kunufaika na mikusanyo ya mjusi wa kale, aliyehifadhiwa katika makumbusho ya Berlin nchini Ujerumani.Kaimu Mkurugenzi wa Makumbusho, Mawazo Jamvi amesema hayo jijini Dar es Salaam na kuongeza kuwa mazungumzo hayo, yataweza kupata majibu kama unufaikaji huo ni wa muda mrefu ama wa muda mfupi.Alisema hatua ya kuanzisha mchakato huo, inatokana na agizo lililotolewa kwa shirika hilo na Waziri Mkuu, la kurejeshwa kwa mikusanyo hiyo iliyoko nje ya nchi ikiwemo mjusi aina ya Dinosaur.Kuhusu agizo hilo, Jamvi alisema limeingizwa katika mipango yao ili kupata taratibu kamili za namna ya kuirudisha mikusanyo hiyo.Hata hivyo, amesema utekelezaji wa agizo hilo ni moja ya changamoto inayokabili shirika hilo kutokana na ufinyu wa bajeti, ambayo hadi sasa inadaiwa zaidi ya Sh milioni 700 ikitokana na masuala mbalimbali ya uendeshaji.Kadhalika amesema ufinyu wa bajeti umesababisha kushindwa kukarabati majengo na miundombinu ya makumbusho zilizopo nchini kukosa vitendea kazi, ikiwemo kompyuta na samani mbalimbali na hata kushindwa kujenga makumbusho nyingine na kuboresha zilizopo. Suala la kurudisha kwa mikusanyo hiyo ni kitu cha muda mrefu chenye kuhitaji mazungumzo, au kujua namna Tanzania inavyoweza kunufaika nayo kabla haijarudi au wakati wakijenga taratibu za kurudisha,  alisema.Alisema jambo la msingi ni kwanza kutambua kama ipo mikusanyiko mingine, ambayo hawaijui kwa kuwa yote ilichukuliwa wakati wa ukoloni. Jamvi alisema katika utaratibu huo, shirika litaweka utaratibu namna ya kuitambua, ipi inafaa irudishwe kwa haraka na ipi ya muda mrefu.Kuhusu kipindi mikusanyiko hiyo ilipochukuliwa, alisema ilichukuliwa wakati wa utawala wa ukoloni na kwa sasa Tanzania inachonufaika nacho ni Tanzania kutangazwa kwa watalii mbalimbali, wanaoingia katika Makumbusho ilipohifadhiwa mikusanyiko hiyo na mahali ilipopatikana.Mjusi huyo aina ya Dinosaur ni mjusi mkubwa kuliko hata tembo anayeaminika kuwa ndiye mnyama mwenye umbo kubwa wa nchi kavu na mwenye uzito mkubwa, aliyehifadhiwa katika Makumbusho ya Viumbehai ya Berlin, Ujerumani. Mjusi huyo alivumbuliwa katika eneo la Tendaguru mkoani Lindi miaka 100 iliyopita.Mjusi huyo ambaye ana uzito wa tani 50 ni kivutio adimu katika makumbusho ya Berlin, masalia ya mjusi huyo katika eneo la Tendaguru, yalikusanywa na kupelekwa Ujerumani ambako wataalamu waliyaunda na kisha kuyaweka kwenye Makumbusho ya Berlin yaliyojen