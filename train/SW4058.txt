 SERIKALI imesema itafanya marekebisho ya kanuni za uwekezaji wa klabu za Baraza la Michezo la Taifa (BMT) ili kutoa fursa ya wawekezaji zaidi ya watatu kumiliki hisa 49 badala ya mtu mmoja na 51 kubaki kwa wanachama.Hayo yalisemwa jijini Dar es Salaam jana baada ya Waziri wa Habari, Utamaduni, Sanaa na Michezo, Dk Harrison Mwakyembe kukutana na wadau mbalimbali wa michezo wakiwemo viongozi wa Shiriksho la Soka Tanzania (TFF), Mamlaka ya Mapato Tanzania (TRA) na Mamlaka ya masoko ya mitaji na dhamana Tanzania ili kubadilishana mawazo masuala mbalimbali.Alisema wameamua kufanya marekebisho hayo baada ya kuonekana kuna matatizo katika umiliki wa hisa kwa mtu mmoja na hivyo, baada ya kikao hicho wameona kuna haja ya kufanyike marekebisho. Tatizo limejitokeza kwa huyo mtu mmoja kumiliki hisa sasa ili kuendana na wakati tumeona wanahitajika zaidi ya watatu. Tuliwaachia TFF kazi walishindwa kutokana na matatizo mengi ya kiufundi, lakini tumekubaliana kanuni zifanyiwe marekebisho, alisema.Alisema ameshauriwa aunde kamati ndogo ambayo itahusisha BMT, Kurugenzi ya Michezo, TFF, mwakilishi wa wadau, TRA na Mamlaka ya masoko ya mitaji ambapo itatangazwa leo ili kuanza kazi hiyo haraka. Katika hatua nyingine, Serikali imekubali klabu za Ligi Kuu kuwa na wachezaji 10 na ruksa kuwachezesha wote ili kuleta ushindani kwa wachezaji wa ndani na Ligi Kuu.Awali, Serikali ilishauri timu kusajili idadi hiyo lakini isingeweza kuwachezesha wote katika mchezo mmoja, hatua ambayo ilileta malalamiko kwa baadhi ya timu. Mwakyembe alisema sababu za kukubali ni baada ya kuelezwa faida na masharti kwa wachezaji hao ikiwemo kuwa wanalipa vibali vya ukazi, wanatozwa ada Sh. Milioni mbili kwa kila mmoja, ambazo husaidia maendeleo ya soka lakini pia, ni lazima watoke kwenye timu zao za taifa.Mbali na kuruhusu wachezaji hao 10, pia klabu za Ligi Kuu zimetakiwa kuwa na wachezaji watatu kutoka timu zao za vijana na kumchezesha angalau mmoja ili kuinua vipaji vyao. Aidha, TFF imetakiwa kuwa na takwimu na kumbukumbu mbalimbali za wachezaji wa kitanzania wanaocheza soka nje ya nchi ili kujua wamesajiliwa wapi na kwa gharama gani.Wakizungumzia kuhusu viporo Bodi ya Ligi imemhakikishia Waziri kuwa msimu huu havitakuwepo saba au nane kama ilivyokuwa msimu uliopita, ambapo Simba ilikuwa na hadi viporo tisa.Mkurugenzi wa Bodi ya ligi Boniface Wambura alisema kuwa kutakuwa na marekebisho madogo baada ya kutoka kwa ratiba ya CAF, kwani hawakujua kama Simba ingepangwa hatua za awali. Akizungumzia kuhusu mdhamini mkuu wa ligi hiyo, Karia alisema kuwa tayari wamempata, lakini hakumtaja kwa madai kuwa bado wanaendelea kufanya mazungumzo naye.