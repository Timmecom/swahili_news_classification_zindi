 Uchunguzi uliofanywa na gazeti hili umebaini kuwa badhi ya wakazi wa mjini Sumbawanga wanalazimika kutumia pumba za mpunga kupikia chakula baada ya mkaa kupanda kwa kasi.Wakizungumza kwa nyakati tofauti na mwandishi wa gazeti hili jana mjini hapa, baadhi ya wakazi hao wamekiri kushindwa kununua mkaa huo kwa bei ya kati ya Sh 40,000 na 45,000 kwa gunia. Wiki mbili zilizopita gunia moja la mkaa kwa bei ya rejareja lilikuwa likiuzwa Sh 30,000. Hali ya maisha imekuwa ngumu na chungu kwangu heri ya mwaka jana, sababu ni kwamba kutokana na kipato changu kuwa cha chini siwezi kumudu kununua gunia la mkaa kwa bei ya Sh 40,000. Kilichotokea ni kwamba sasa natumia pumba za mpunga kupikia chakula, amesema Mariam Joseph ambaye ni mama wa watoto wanne.Alisema changamoto anazozipata wakati akipika kwa kutumia pumba hizo za mpunga ni pamoja na kuwa na moshi mwingi ambao akiuvuta anakohoa sana.Naye mkazi wa kitongoji cha Kizwite, Manispaa ya Sumbawanga, Lucy Ngomeni alisema  Nalazimika kutumia pumba hizo kupikia chakula lakini kiafya naathirika sana, hii wiki ya pili natumia pumba hizo kupikia chakula baadaye tunalazimika kushinda pia kulala na njaa kwa sababu msimu huu wa mvua pumba zinakuwa zimelowa .Kupanda kwa bei hiyo kunaelezwa kumechochewa na ushuru unaotozwa na Idara ya Maliasili na halmashauri za wilaya kupitia ofisi za vijiji, kuongezeka.