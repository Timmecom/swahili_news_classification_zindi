 MKURUGENZI wa Mashtaka (DPP), Biswalo Mganga amemkabidhi Katibu Mkuu wa Hazina, Doto James madini ya dhahabu, madini ya vito na fedha za kigeni kwa pamoja zenye thamani zaidi ya Sh bilioni tisa zilizotaifi shwa kutokana na kesi za uhujumu uchumi. Mbali na kiwango hicho cha fedha, kiasi kingine cha madini ya Tanzanite gramu 888 zenye thamani ya zaidi ya Sh milioni saba ambazo ziko Arusha bado hazijakabidhiwa. Katika makabidhiano hayo yaliyofanyika Benki Kuu ya Tanzania (BoT), Dar es Salaam jana, Biswalo alisema madini yaliyotaifishwa ni pamoja na kilo 25.546 za dhahabu zenye thamani ya Dola za Marekani 913,954.72 na Tani 76 za madini ya vito zenye thamani ya Dola za Marekani 2,638,349.95.Biswalo pia alikabidhi carrats 2,849 zenye thamani ya Dola za Marekani 3,803.32 pamoja na fedha za kigeni za mataifa 15 zenye thamani ya Sh 1,023,608,515.12. Katika makabidhiano hayo ambayo yalishuhudiwa na Waziri wa Fedha na Mipango, Dk Phillip Mpango na Waziri wa Madini, Doto Biteko, DPP aliwataja Wakaguzi wa Madini, Omary Pima na Donald Njonjo na baadhi ya askari kuwa ndiyo waliohusika katika kukamata madini hayo, lakini pia alimtaja Wakili wa Serikali, Jackline Nyantori kwa kusimamia kesi hizo ambapo robo tatu ya madini yaliyotaifishwa yalitokana na umahiri wake wa kazi.Madini na fedha hizo yalikuwa yamehifadhiwa kwenye makasha makubwa manne ambayo Katibu Mkuu wa Hazina alizikabidhi kwa Benki Kuu ya Tanzania ili zihifadhiwe mpaka hapo matumizi yake yatakapoainishwa. Mara baada ya kukabidhiwa madini na fedha hizo, Doto alisema dhahabu hizo ambazo amezikabidhi BoT kwa ajili ya kuhifadhiwa ni nyongeza katika akiba ya fedha za kigeni na kuwa mbali na dhahabu, madini ya Tanzanite nayo yamekuwa yakitoroshwa nje ya nchi hususani nchi jirani, hivyo serikali imejidhatiti katika kuziba mianya hiyo ya utoroshaji wa madini. Akisisitiza utunzaji wa madini hayo, Waziri wa Fedha na Mipango, Dk Mpango alisema:  Inaumiza sana, haiwezekani katika umaskini huu wa Watanzania halafu kuna watu wengine wanapora mali za maskini, nawapongeza Ofisi ya DPP kwa kushinda vishawishi mbalimbali baada ya kukamata mali hizi, sitarajii mali hizi tunazozihifadhi hapa BoT nije kusikia eti zimegeuka vioo vilivyosagwasagwa, nitajiuzulu mara moja . Kauli hiyo ya Dk Mpango kuwa hatarajii kusikia madini hayo yamegeuka kuwa vioo vilivyosagwa ilikuja baada ya Waziri Biteko kusema kuwa kwenye miaka 1990, dhahabu iliyokuwa imehifadhiwa BoT ilionekana kugeuka na kuwa dhahabu feki.Dk Mpango aliiomba Wizara ya Katiba na Sheria kuwapatia cheti cha kumbukumbu maofisa wake waliosimamia vizuri ukamataji na utaifishwaji wa mali hizo, lakini pia alimwomba Katibu Mkuu wa Hazina naye kuwafanyia kitu cha kumbukumbu kutokana na kazi hiyo nzuri walioifanya. Alitoa wito kwa mahakama na vyombo vya dola kutokuwa na huruma na watu wanaohujumu rasilimali za nchi, bali wawashughulikie ipasavyo. Naye Waziri wa Madini, Doto Biteko aliwaonya watu wanaodhani kuwa wanaweza kuiweka serikali mfukoni kwa kuendeleza vitendo vya utoroshaji wa madini.Biteko alisema kwenye mkutano wa Rais John Magufuli na wachimbaji wadogo wa madini uliofanyika jijini Dar es Salaam, wachimbaji hao walilalamika kuhusu uwepo wa kodi kwenye sekta hiyo, ukosefu wa masoko ya madini pamoja na urasimu mambo ambayo serikali iliyafanyia kazi lakini cha kushangaza bado wapo baadhi ya watu wanaendeleza vitendo viovu vya utoroshaji wa madini. Waziri wa Katiba na Sheria, Dk Augustine Mahiga alisema Mahakama na Ofisi ya DPP wamefanya kazi nzuri ambayo imewezesha madini na fedha hizo kurudi serikalini na kuongeza kuwa Tanzania imebarikiwa kuwa na madini mengi ya aina mbalimbali, hivyo serikali itaendelea kuisimamia sekta hiyo kwa faida ya taifa. Baada ya kukabidhiwa madini na fedha hizo, Naibu Gavana wa BoT, Dk Yamungu Kayandabila alisema kuwa mali waliyokabidhiwa wataihifadhi vizuri na hawataingusha serikali kwa kushindwa kufanya hivyo