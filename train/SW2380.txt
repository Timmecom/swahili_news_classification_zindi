 Mkurugenzi Mwendeshaji wa ZSTC, Mwanahija Almasi aliyasema hayo alipozungumza na gazeti hili kuhusu mageuzi yaliyofanywa na shirika hilo kwa zaidi ya miaka minne katika kuimarisha zao hilo na kuwa tegemeo kwa taifa.Almasi alisema mageuzi hayo yameifanya ZSTC kuzalisha tani za karafuu kutoka 10,485 hadi kufikia tani 14,555.Akifafanua zaidi alisema mageuzi katika kuimarisha karafuu kwa wakulima yamepunguza kwa kiasi kikubwa magendo ya zao hilo yaliyokuwa yakifanywa na wakulima wasiokuwa waaminifu. Alisema wakulima wa karafuu wameachana na magendo kwa sababu bei ya zao hilo kutoka kwa wakulima imeongezwa kutoka Sh 5,000 na kufikia Sh 14,000. Wakulima wa karafuu sasa wameachana na magendo kwa sababu faida wanayopewa ya moja kwa moja asilimia 80 ni kubwa huku shirika likibakiwa na asilimia 20 tu ambayo hutumika kwa ajili ya kuimarisha kilimo cha karafuu,  alisema Almasi.Serikali ya Mapinduzi ya Zanzibar imeweka mikakati ya kuimarisha kilimo cha zao la karafuu na kurudisha hadhi ya miaka ya 20 iliyopita, ambapo ilikuwa ikiongoza kwa usafirishaji wa karafuu katika soko la dunia.Baadhi ya juhudi zilizochukuliwa ni pamoja na kusambaza kwa wakulima zaidi ya miche ya karafuu milioni mbili katika kipindi cha miaka miwili huku vitalu vya wakulima binafsi vikiimarishwa na Wizara ya Kilimo kwa wakulima kupewa utaalamu.