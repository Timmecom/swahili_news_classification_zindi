 TANZANIA imepongezwa kutokana na uamuzi wa kuunda mabaraza ya kiswahili ambayo ni Bakita kwa Tanzania Bara na Bakiza kwa Zanzibar ambayo kimsingi yanasaidia katika masuala ya sera ya lugha ya Kiswahili.Pongezi hizo zilitolewa na Katibu Mtendaji wa Kamisheni ya Kiswahili ya Afrika Mashariki (EACK) Profesa Kenneth Simala wakati alipokuwa akizungumza katika mkutano kati ya Kamisheni ya Afrika Mashariki na wadau wa Kiswahili kutoka Tanzania Bara na Zanzibar uliofanyika jijini Dar es Salaam.Mkutano huo ulikuwa na lengo la kutafakari namna Kamisheni ya Kiswahili ya Afrika Mashariki inaweza kushirikiana na serikali ya Tanzania na wadau kuandaa mafunzo yatakayoweza kuwasaidia Watanzania kukiendeleza kiswahili sio tu katika Jumuiya ya Afrika Mashariki lakini pia ulimwenguni kote ambako Kiswahili kinatumika. Kwanza niipongeze Tanzania kwa kuwa na mabaraza ya kiswahili kwa sababu yanasaidia katika sera ya lugha ya Kiswahili, na kuwepo kwa mabaraza haya kumesaidia Kiswahili kuenea nchini Tanzania,  alisema Simala.Alisema baraza la mawaziri la Jumuiya ya Afrika Mashariki limetoa tamko kuwa kila nchi ya Jumuiya ya Afrika Mashariki inastahili kuwa na baraza la Kiswahili. Kutokana na agizo hilo, nchi zote wanachama zipo katika hatua mbalimbali katika kulifanyia kazi agizo hilo.Aidha, Simala alisema nchi nyingine za Jumuiya ya Afrika Mashariki bado hazijakamilisha michakato ya kuwa na mabaraza hayo lakini Kamisheni imefahamishwa kuwa juhudi zinaendelea katika mataifa ya Kenya, Uganda, Rwanda na Burundi ili kuweza kuwa na mabaraza hayo. Kwa kweli kuwepo kwa mabaraza ya kiswahili katika nchi wanachama ni jambo ambalo Kamisheni inaamini itasaidia kuwa na maendeleo ya lugha ya kiswahili kwa sababu kuna mambo ambayo yanahitaji ushirikiano baina ya mabaraza ya nchi moja na nyingine,  aliongeza Simala.Alisema lugha ya kiswahili imesaidia kwa kiasi kikubwa kuleta umoja na utulivu nchini Tanzania hivyo ikiwa lugha hiyo itaendelezwa katika mataifa mengine ya Jumuiya ya Afrika Mashariki kuna uwezekano mkubwa kuleta umoja na utangamano katika nchi wanachama kama ilivyo kwa Tanzania.