 WAKATI zikiwa zimebaki siku chache kabla ya mkutano wa wakuu wa serikali na nchi wanachama wa Jumuiya ya Maendeleo Kusini mwa Afrika (SADC) kufanyika nchini, umma wa Watanzania umesisitizwa kujiandaa kuutumia kwa fursa ya maendeleo.Katika kufanikisha hilo, vyombo vya habari vimetakiwa kuwa mstari wa mbele kuhabarisha umma juu ya jumuiya kwa kuanisha fursa zikiwamo za kibiashara zitakazopatikana kutokana na mkutano huo ambao watu wapatao 1,000 wanatarajiwa kuwa nchini wakiongozana na wakuu wa nchi.Kaimu Mkurugenzi, Idara ya Ushirikiano wa Kikanda, Wizara ya Mambo ya Nje na Ushirikiano wa Afrika Mashariki, Agnes Kayola aliwaambia waandishi wa habari hivi karibuni kwamba mkutano wa 39 SADC utatanguliwa na maonesho ya wiki ya viwanda yatakayofanyika Agosti 5 hadi 8.Utafuata mkutano wa makatibu wakuu na wataalamu utakaofuatiwa na mkutano wa mawaziri kabla ya ule wa wakuu wa nchi na serikali za nchi wanachama wa SADC utakaofanyika Agosti 17 na 18.Naibu Waziri wa Habari, Utamaduni, Sanaa na Michezo, Juliana Shonza ni miongoni mwa viongozi waliosisitiza umuhimu wa kuelimisha umma juu ya fursa za kiuchumi na kijamii zitokanazo na mkutano huo utakaofanyika jijini Dar es Salaam.Akifungua mafunzo yaliyoandaliwa hivi karibuni kwa ajili ya waandishi wa habari watakaoripoti mkutano huo, Shonza alitaja baadhi ya fursa ambazo Watanzania hawana budi kuzifahamu ni pamoja na kwenye usafiri na usafirishaji,masoko, malazi, burudani na utalii. Kila mwandishi wa habari analo jukunu la kutangaza fursa zilizopo katika jumuiya yetu ya SADC,  alisema na kutaja fursa hizo ni pamoja na kupata masoko ya bidhaa za viwandani na mazao ya kilimo yanayozalishwa katika nchi wanachama 16 zenye idadi ya watu wasiopungua milioni 450.Aidha, watoa mada katika mafunzo hayo ya kujengea waandishi uwezo kuandika na kuripoti habari za SADC yaliyofanyika hivi karibuni mjini Morogoro, walihimiza umma kufahamishwa fursa za za mkutano sambamba na uanachama wa Tanzania kwenye jumuiya.Mhadhiri wa Chuo Kikuu cha Mtakatifu Agustino, Dk Kaanaeli Kaale aliwataka waandishi kuandika na kuripoti habari za SADC sasa na kipindi chote Tanzania itakapokuwa mwenyekiti kujengea wananchi uwezo wa kuelewa na kutumia fursa zilizopo.Katibu Mkuu mstaafu Ofisi ya Waziri Mkuu, Mussa Uledi alisisitiza umuhimu wa jamii kufahamu umuhimu na malengo ya jumuiya.  Lengo la SADC ni kufungua masoko na kujenga uwezo kwa nchi wanachama kushindana katika masoko ya kimataifa,  anasema.Uledi alisema mchango wa SADC katika kuchochea maendeleo ya nchi wanachama ni mkubwa na wa kuenziwa.Alisema Tanzania ni miongoni mwa nchi za mwanzo Afrika zilizotoa na kuratibu mtangamano wa kikanda.Alisema mkakati wa maendeleo wa SADC unafanana kwa kiwango kikubwa na wa Tanzania unaozingatia haja ya uendelezaji viwanda na miundombinu. Hivyo Tanzania haina budi kuendelea kutumia mtangamano wa kikanda kama nyenzo ya kibiashara ya kuendeleza mauzo ya bidhaa na huduma nje na pia kupunguza umasikini,  alisema.Mkurugenzi Mkuu wa TBC, Dk Ayub Rioba (pichani) alisema,  Kuna habari nyingi zinazohusu mambo mazuri ya Afrika zinapaswa kuandikwa na kuripotiwa na vyombo vya habari  Waandishi wa habari wanalo jukumu kubwa la kuhakikisha kuwa wanatangaza mambo mazuri ya Afrika. Kaimu Mkurugenzi, Idara ya Ushirikiano wa Kikanda, Wizara ya Mambo ya Nje na Ushirikiano wa Afrika Mashariki, Agnes Kayola alisema maonesho ya biashara yatatumika kutangaza bidhaa zinazozalishwa nchini na nchi wanachama wa SADC.Wengine waliosisitiza wananchi kutumia mkutano huo kuwa fursa ni Mwenyekiti wa Bodi ya Shirika la Utangazaji la Taifa (TBC), Balozi Herbert Mrango.Balozi Mrango alisema vyombo vya habari vinalo jukumu kubwa kujenga uelewa kwa wananchi wa nchi wanachama watumie fursa hizo. Kaulimbiu ya mkutano ni  Mazingira wezeshi ya biashara kwa ajili ya maendeleo jumuishi na endelevu ya viwanda .Tanzania inakuwa mwenyeji wa mkutano huu ikiwa ni miaka 16 tangu ilipopata fursa hiyo mwaka 2003.Nchi wanachama wa SADC ni Tanzania, Namibia, Zimbabwe, Zambia, Malawi, Afrika Kusini, Botswana, Angola, Msumbiji, Eswatini, Lesotho, Jamhuri ya Kidemokrasia ya Kongo (DRC), Mauritius, Comoro, Shelisheli na Madagascar.