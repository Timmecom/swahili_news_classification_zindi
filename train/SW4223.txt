 TANZANIA imeshinda tuzo ya utalii kwa kuonekana ni eneo bora zaidi la utalii duniani nchini Urusi kwa mwaka huu. Balozi wa Tanzania Urusi, Simon Mumwi alipokea tuzo hiyo kutoka Jarida la kirusi la  National Geographic Magazine  jijini Moscow kwa niaba ya nchi juzi.Taarifa ya Wizara ya Mambo ya Nje na Ushirikiano wa Afrika Mashariki kwa vyombo vya habari juzi ilisema Tanzania imepata ushindi huo kutokana na kura zilizopigwa kwenye mtandao wa jarida hilo la  National Geographic Magazine  lililoshirikisha wapiga kura 263,000 kwa njia ya mtandao.Hii ni mara ya tatu katika kipindi cha miaka saba tangu mwaka 2011, ambapo raia wa Urusi kupitia jarida hilo wanaichagua Tanzania kama eneo bora zaidi la utalii. Mwaka 2011, Zanzibar ilipata tuzo ya  Star Travel  kama eneo bora zaidi la utalii wa ufukweni katika bara la Afrika na mwaka jana, Tanzania ilipata tuzo ya NGT na ilishinda nafasi ya pili katika tuzo hiyo katika kundi la eneo bora la utalii duniani. Tuzo ya National Geographic Traveller (NGT) ni tuzo ya kifahari zaidi katika sekta ya utalii nchini Urusi,  Mafanikio hayo yanatokana na jitihada zinazofanywa na Tanzania kupitia ubalozi wetu Urusi, Wizara za Utalii za Tanzania Bara na Zanzibar na taasisi zote zinazosimamia masuala ya utalii za ndani na nje ya nchi katika kutangaza vivutio vya utalii kwa nchi mbalimbali duniani ikiwemo Urusi,  ilisema taarifa hiyo.Kupitia juhudi hizo, idadi ya watalii wanaokuja Tanzania kutoka Urusi imekuwa wakiongezeka mwaka hadi mwaka. Kwa mfano, idadi hiyo imeongezeka kutoka watalii 4,021 mwaka 2012 hadi watalii 10,060 mwaka 2017.