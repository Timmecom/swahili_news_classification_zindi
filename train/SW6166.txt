 KOCHA mkuu wa timu ya soka ya taifa, Taifa Stars Emmanuel Amunike amekiri kikosi chake kucheza vibaya kwenye mechi yake dhidi ya Cape Verde iliyochezwa Praia juzi na kufungwa mabao 3-0.Stars ikihitaji ushindi kujiweka vizuri katika michuano hiyo ya kufuzu fainali za kombe la mataifa Afrika  Afcon  2019 iliwaacha watanzania mdomo wazi baada ya kufungwa idadi hiyo ya mabao na kupoteza matumaini ya kusonga mbele kwenye michuano hiyo.Baada ya suluhu na Uganda katika mechi iliyopita, na kwa namna kikosi kilivyocheza Kampala siku hiyo , matumaini ya wengi ilikuwa kupata matokeo mazuri juzi, jambo ambalo lilikuwa tofauti.Akizungumza baada ya mechi hiyo, Amunike alikiri kikosi chake kucheza vibaya tangu kipindi cha kwanza na kuruhusu mabao mawili ya haraka haraka.Stars ilifungwa mabao mawili ndani ya dakika 23 na kwenda mapumziko wakiwa nyuma kwa mabao 2-0 na kisha wenyeji wao kufunga bao la tatu katika kipindi cha pili. Tulicheza vibaya tangu kipindi cha kwanza na kuruhusu mabao mawili ya haraka haraka, lakini nafasi bado tunayo tutarekebisha makosa katika mechi ya marudiano,  amesema Amunike.Stars ilitarajiwa kurejea nchini jana na keshokutwa itakuwa na mechi ya marudiano dhidi ya Cape Verde kwenye uwanja wa Taifa Dar es Salaam.Stars sasa imecheza mechi tatu katika kundi L linaloongozwa na Uganda ambapo imetoka sare mbili na kupoteza mchezo mmoja.Stars inawania kufuzu fainali za Afcon kwa mara ya kwanza tangu mwaka 1980 ilipofanyika Lagos, Nigeria ambapo Tanzania ilishiriki kwa mara ya kwanza na ya mwisho.