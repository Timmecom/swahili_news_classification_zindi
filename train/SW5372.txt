 MFUPA uliowashinda vigogo wawili wa Ligi Kuu soka Tanzania Bara Yanga na Azam hatimaye Simba imedhihirisha ni mnyama mkali baada ya kuwapapasa Ruvu Shooting kwa mabao 3-0 katika mchezo uliochezwa jana kwenye Uwanja wa Uhuru, Dar es Salaam.Ruvu kama ambavyo alikuwa ikitamba na neno lake la kupapasa kwa maana ya kutoa kipigo, iliwahi kuwachapa Yanga bao 1-0 kwenye uwanja huo huo na Azam FC pia ilipigwa bao 1-0 kwenye Uwanja wa Mabatini huku ikitamba pia kuichapa Simba.Mabao ya wekundu hao yaliwekwa kimiani na Adam Miraji aliyefunga mawili na Tairone Santos. Ushindi huo unairudisha Simba kwenye uongozi wa ligi ikifikisha pointi 25 ikiwa mbele kwa tofauti ya pointi mbili dhidi ya Kagera Sugar iliyoongoza tangu juzi baada ya kushinda mchezo wake uliopita dhidi ya Lipuli na kufikisha pointi 23. Awali, katika mchezo huo wekundu hao walionekana kucheza kwa kushambulia ambapo dakika ya 39 Miraji aliifungia Simba bao la uongozi kwa kichwa baada ya kupata pasi nzuri ya Shomari Kapombe.Wapinzani wa Simba, Ruvu Shooting walikuwa wanacheza muda wote kwa kujilinda na kufanya mashambulizi ya kushtukiza na dakika ya 40 walipata nafasi baada ya Emmanuel Martin kubaki na kipa lakini alikosa utulivu baada ya kupiga mpira pembeni ya goli.Kipindi cha kwanza kilimalizika Simba ikiongoza kwa bao 1-0, ila ilikuwa na uwezo wa kuwa na mabao mengi baada ya kutengeneza nafasi mbili dakika ya 2 na 7 walizoshindwa kuzitumia. Kipindi cha pili Simba ilirudi kwa kasi na dakika ya 46 Tairone Santos akaifungia bao la pili timu yake kwa mguu akimalizia mpira wa kona uliopigwa na Francis Kahata.Aidha, dakika ya 74 Miraji akaifungia tena Simba bao la tatu pasi iliyotokana na Kahata. Ruvu Shooting licha ya kufanya mabadiliko ya kuwatoa Said Dilunga, Edward Christopher na Shaban Msala na kuingia Fully Maganga, Abdallah Mussa na Moses Shaban haikusaidia chochote. Pia, Simba iliwatoa Hassan Dilunga, Kahata na Meddi Kagere na kuingia Deo Kanda, Sharaf Shiboub na Ibrahim Ajibu.Michezo mingine iliyochezwa jana ni Azam FC iliyoibuka na ushindi wa bao 1-0 dhidi ya Mbao jijini Mwanza, Singida bao 1-0 dhidi ya Mbeya City na Biashara United ikitoka suluhu dhidi ya Mtibwa Sugar.