 Akijibu maswali ya gazeti hili kuhusu faida za gesi asilia katika uchumi wa taifa, Kisamo alisema kuwa matumizi yake yataendelea kuleta unafuu katika uchumi kulingana na jinsi matumizi ya gesi hiyo yatakavyoongezeka nchini siku hadi siku. Gharama za kununua gesi asilia si za juu kama ilivyo za kununulia mafuta mazito, ya ndege na mkaa, hivyo, matumizi yake ni faida kutokana na kuleta nafuu ya bei. Ikumbukwe kuwa gesi hii haiagizwi kutoka nje .  Ukiachilia mbali mkaa unaozalishwa nchini na watu mbalimbali kwa hasara ya kukata miti hovyo na kuharibu mazingira, mafuta yanaagizwa kutoka nje ya nchi kwa gharama za juu, hivyo kufanya matumizi ya gesi asilia kuwa ahueni kwa watumiaji,  Kisamo alisema.Kamishna Msaidizi wa Maendeleo ya Gesi, Nobert Kahyoza alisema kuwa gesi asilia inayotumika nchini kwa sasa ni ya Songo Songo ya wilayani Kilwa mkoani Lindi, iliyoanza kusambazwa mwaka 2004 baada ya kukamilika kwa ujenzi wa miundombinu ya kuisafisha na kuisafirisha kwenda Dar es Salaam, pamoja na gesi ya Mnazi Bay inayozalishwa Mtwara, iliyoanza kutumika mwaka 2006. Tangu kuanza kwa matumizi yake, gesi asilia imetuwezesha kubakiwa na kiasi cha fedha kilichopangiwa matumizi mengine, hivyo kuchangia maendeleo kwa namna moja au nyingine katika sekta ya nishati,  Kahyoza alisema.Aidha, Kisamo alitaja kiasi kilichookolewa katika kipindi hicho cha Julai 2004 hadi Oktoba, 2013 kuwa ni zaidi ya Sh trilioni 9.22 zilizokuwa zitumike kununua nishati nyingine hasa mafuta kwa ajili ya kuendeshea mitambo na matumizi mengine.Akitoa ufafanuzi wa eneo moja la kubana matumizi ya fedha za kigeni kwa kutumia gesi asilia, Kamishna wa Nishati na Masuala ya Petroli, Injinia Hosea Mbise alisema kuwa ni eneo la kuzalisha umeme lililoiwezesha sekta ya umeme pekee kuokoa Sh trilioni 8.48 katika kipindi hicho. Hiyo inamaanisha kuwa, badala ya kuzalisha uniti moja ya umeme kwa dizeli ya senti za Marekani 30 (Sh 480) hadi senti za Marekani 45 (Sh 720), kwa kutumia gesi asilia sasa uniti moja ya umeme inazalishwa kwa senti za Marekani sita (Sh 96) hadi senti za Marekani nane (Sh128),  Mbise alifafanua.Hata hivyo, alisema kuwa gesi ya Ghuba ya Mnazi inatumika kuzalisha umeme kwa ajili ya mikoa ya Lindi na Mtwara na kwamba, mitambo ya kuizalisha ni ya uwezo wa MW 18 lakini uzalishaji kwa sasa ni MW 12 kutokana na mahitaji yaliyopo. Gesi ya Songo Songo inayotumika kuzalisha umeme kwa wastani wa MW501 inachangia zaidi ya asilimia 33.4 ya umeme wote unaozalishwa kwa sasa.Takwimu zilizopatikana kutoka katika ripoti mbalimbali za Wizara ya Nishati na Madini zinazozungumzia maendeleo ya gesi nchini, pamoja na taarifa ya TPDC kwa gazeti hili, tangu mwaka 2004, viwanda 37 vimekwishajiunga na matumizi ya gesi asilia kwa ajili ya kuendesha mitambo ya uzalishaji badala ya mafuta mazito kama vile dizeli.Ofisa Habari wa TPDC, Maliki Munisi alisema kuwa kuanzia kipindi hicho hadi Oktoba mwaka jana zaidi ya magari 60 yamekwisha badilishwa mifumo na kutumia gesi hiyo.