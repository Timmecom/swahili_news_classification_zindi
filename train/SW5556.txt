 HALMASHAURI ya Manispaa ya Ilala imepanga kutekeleza miradi ya maendeleo yenye thamani ya jumla ya Sh 78,582,060,655.75 katika mwaka wa fedha 2018/2019.Kati ya fedha hizo Sh 29,671,522,000 ni fedha za mapato ya ndani na 48,910,538,655.75 ni ruzuku kutoka serikali kuu na wafadhili, ambapo Sh 600,000,000 kinategemewa kutokana na mchango wa wananchi katika miradi ya maendeleo.Mkurugenzi wa Manispaa hiyo, Jumanne Shauri alisema katika kipindi cha Julai hadi Septemba 2018, Halmashauri imepokea Sh 5,325,975,679.40 kutoka vyanzo mbalimbali.Alisema Sh 3,400,000,000 zimepokewa kutoka mapato ya ndani ya Halmashauri ya Manispaa na ruzuku kutoka serikali kuu na wafadhili ni Sh 1,925,975,679.40. Aidha, alitaja changamoto wanazokabiliana nazo katika utekelezaji wa miradi ya maendeleo kuwa ni kuchelewa kufunguka kwa mfumo wa malipo EPICOR, ambayo yamechangia kuchelewesha katika malipo mbalimbali ya utekelezaji wa miradi hiyo.Alitaja changamoto nyingine kuwa ni kutokuwa na vyombo vya usafiri vya uhakika katika kusimamia utekelezaji wa miradi ya maendeleo na ukusanyaji wa mapato. Shauri alisema changamoto nyingine ni kutokuwepo maeneo yaliyoandaliwa mapema kwa ajili ya ujenzi wa majengo ya umma na halmashauri, hivyo kuchelewesha kuanza kwa utekelezaji wa miradi ya maendeleo.Alisema pamoja na changamoto hizo, wamejiwekea mikakati mbalimbali ya kukabiliana nazo, ikiwemo kuimarisha na kuboresha ukusanyaji wa mapato ya halmashauri ili kupanua wigo wa kujitegemea.Pia, alisema wana mpango endelevu wa kulipa madeni ya nyuma na kuongeza jitihada za kutokuzalisha madeni mapya sambamba na kuweka utaratibu wa kupata maeneo kwa ajili ya kuweka miundombinu ya huduma mbalimbali za jamii, kabla ya kupeleka fedha kwenye miradi husika. Mkakati mwingine tulionao ni kuendeleza jitihada za kununua nyenzo za usafiri pamoja na vitendea kazi mbalimbali ili kuimarisha ukusanyaji wa mapato na kuboresha usimamizi na tathmini ya miradi ya maaendeleo,  alisema. Alisema katika kipindi cha Julai hadi Septemba mwaka huu, wameweza kutekeleza miradi mbalimbali ya maendeleo ikiwemo kutoa huduma za ushauri juu ya ufugaji bora, ambapo wafugaji 1,299 walifikiwa.