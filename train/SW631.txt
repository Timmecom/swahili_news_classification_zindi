 HUKU ikiwa haina matumaini ya kutinga hatua ya 16 bora ya michuano ya Mataifa ya Afrika, Afcon 2019, timu ya taifa ya Tanzania, Taifa Stars, ina matumaini ya kupata ushindi wake wa kwanza katika fainali hizo.Mshambuliaji wa Tanzania, Simon Msuva amewahakikishia mashabiki kuwa timu yao itafanya kila liwezekanalo kuhakikisha inaibuka na ushindi leo dhidi ya Algeria wakati watakapokutana katika mchezo wao wa mwisho wa Kundi C kwenye Uwanja wa 30 June.Baada ya kufungwa mara mbili mfululizo na Senegal na Kenya, matumaini ya Taifa Stars ni kupata ushindi wa kwanza kabisa katika mashindano hayo na kama ikiwezekana hata kutinga hatua ya mtoano.Msuva ambaye alifunga bao la kwanza la Tanzania ilipocheza na kufungwa na Kenya 3-2 dhidi ya Harambee Stars, anaamini kuwa wana kila la kufanya kuhakikisha wanashinda mchezo huo. Mchezo unaofuata utakuwa mgumu sana kwa sababu Algeria ni timu kubwa na ina majina makubwa yanayocheza klabu kubwa Ulaya,  alisema Msuva katika mkutano na waandishi wa habari kuelekea mchezo huo. Huu ni mchezo wetu wa mwisho katika hatua ya makundi na tutafanya kila liwezekanalo kuwafunga Algeria,  alisema Msuva.Tanzania haijawahi kushinda mchezo wowote katika mashindano hayo, ambapo ilifungwa na Nigeria na Misri na kutoka sare ya 1-1 na Ivory Coast iliposhiriki kwa mara ya kwanza mashindano hayo mwaka 1980 wakati ikitolewa katika hatua ya makundi.