 WAKATI kukiwa na msuguano baina ya Yanga na kipa wao Beno Kakolanya, taarifa nyingine imeeleza kuwa kipa mwingine wa timu hiyo, Ramadhan Kabwili naye amebakisha miezi mitatu katika kikosi hicho kabla ya kumalizika kwa mkataba wake.Imefafanuliwa kuwa mpaka sasa kipa huyo hajafanya mazungumzo ya kuongeza kandarasi nyingine katika timu hiyo huku kukiwa na taarifa kwamba moja ya timu zinazoshiriki Ligi ya Oman zimeonesha nia ya kuhitaji saini yake. Vyanzo mbalimbali vimelieleza gazeti hili kuwa muda mrefu timu hiyo imekuwa ikimsumbua kuhitaji huduma yake lakini uongozi unaomsimamia Kabwili wamekuwa wakiwataka kuwa na subira mpaka mwisho wa msimu huu.Kuhusiana na taarifa hizo, HabariLeo lilizungumza na moja ya wasimamizi wa Kabwili, Mohamed Chambo na kukiri kuwepo kwa ofa zinazomuhitaji kipa huyo lakini akasita kuweka wazi mpaka muda utakapotimia. Ni kweli Kabwili anamaliza mkataba Mei, mwaka huu lakini bado hatujafanya mazungumzo yoyote na Yanga mpaka sasa kuhusu kusaini mkataba mwingine. Kuhusu kuhitajika na timu nyingine nje ya Tanzania, hilo suala lipo lakini kwa sasa si muda wake kulizungumzia,  alisema Chambo. Kabwili alitua Yanga misimu miwili iliyopita baada ya kuonesha kiwango kizuri akiwa na timu ya taifa ya vijana chini ya umri wa miaka 17, Serengeti Boys na kuelezwa kuwa amesaini mkataba wa miaka mitano na wanajangwani hao.Lakini suala la kumaliza mkataba baada ya miaka miwili imekuwa ikichanganya uhalisia wa kipi ni kipi, ambapo Chambo pia amelitolea ufafanuzi suala hilo.  Kabwili amesaini miaka miwili, lakini wakati inatangazwa miaka mitano kuliongelewa mengi ila hatukujitokeza kuzungumza lolote kwa kuwa tunafahamu nini kilisainiwa na hali halisi ni ipi.Kwa hiyo ikifika Mei mwaka huu Kabwili anakuwa huru,  alisema Chambo. Kumaliza mkataba kwa Kabwili na kama itatokea ataihama timu hiyo, Yanga itabakiwa na kipa Klaus Kindoki ambaye kiwango chake kinaonekana kutolifurahisha benchi la ufundi la timu hiyo chini ya kocha Mwinyi Zahera pamoja na mashabiki kwa ujumla hivyo Yanga itahitaji kutafuta makipa wapya msimu ujao baada ya taarifa kuwa Kakolanya naye anaondoka. Kakolanya, kipa wa zamani wa Prisons amekuwa akivurugana na uongozi wa Yanga, akigoma mara kwa mara kushinikiza kulipwa malimbikizo ya mishahara yake anayoidai.