 Akizindua kitabu kinachozungumzia namna kampuni za kitanzania zinaweza kuendelezwa na kushiriki katika sekta ya gesi, kilichoandikwa na Neema Apson, Sefue alisema sekta hiyo inazo fursa nyingi.Alisema ni wakati wa Watanzania kujiandaa sasa kwa kuzalisha bidhaa zenye ubora wa kimataifa. Alisema hatua hiyo, itasaidia wawekezaji kulazimika kutumia bidhaa, zinazopatikana nchini na siyo kuagiza nje ya nchi.Alisema hatua hiyo, itasaidia kampuni za kitanzania kunufaika moja kwa moja na rasilimali ya gesi asilia. Pia, alisema kwa kuwa kuna fursa nyingi, licha ya kuiandaa kuzalisha kwa ubora; lakini pia wajasiriamali watumia fursa hiyo kuhakikisha wanaweza kuwa na bidhaa zinazotosheleza mahitaji. Kama utaamua kusambaza kuku ni vyema uhakikishe una kuku wa kutosha, sio waagize kuku baada ya wiki unaishiwa. Baadhi ya fursa ambazo Sefue alitaja ni uwekezaji wa huduma mbalimbali hususan za usambazaji na uuzaji wa vyakula, ujenzi wa nyumba za kulala wageni, uuzaji wa bidhaa muhimu, uuzaji wa bidhaa na vifaa vya gesi pamoja na vitu vingine vinavyohitajika katika maeneo ya miradi.Sefue aliwahakikishia Watanzania kuwa Serikali imejipanga katika kuhakikisha sekta ya gesi, inasimamiwa na kuendelezwa vizuri kisera. Alifafanua kuwa tayari hatua mbalimbali zimeshachukuliwa, kuhakikisha kuwa sekta ya gesi inakuwa na manufaa kwa wananchi na ustawi wa taifa. Katika hili serikali tumejipanga vizuri kwa kuhakikisha sekta hii inaleta manufaa kwa taifa, tumejifunza kupitia uzoefu mkubwa walioupata wenzetu hasa nchi kubwa zilizopiga hatua katika sekta ya gesi,  alisema Balozi Sefue.Kitabu hicho, kwa mujibu wa mtunzi wake, kimeandikwa baada ya kufanya utafiti na kugundua haja ya Watanzania, kuelewa kwa undani fursa zilizopo katika sekta ya gesi wajiandae kibiashara, kuchangamkia fursa zote zitakazopatikana.Apson alisema Watanzania wakisoma kitabu hicho watatambua fursa zilizopo na kujiandaa kikamilifu kupokea wawekezaji hao na pale ambako watahitaji kupata msaada wa Serikali ni vyema wakasaidiwa, kwani hiyo itakuwa ni faida kwa nchi. Nimetoa mchango wangu kama Mtanzania, ninachohitaji ni watu wawe na uelewa wa kina, wajue wafanye nini, serikali ifanye nini,  alisema Apson na kuongeza kuwa ili kuongeza uelewa huo, kitabu hicho kitatafsiriwa nakala zake zisambazwe zaidi hasa katika mikoa, ambako rasilimali ya gesi itakuwa inachimbwa.