 KOCHA wa Simba, Masoud Djuma amecharuka na kusema kuwa msimu huu hataki wachezaji wa kukaa benchi na kula mshahara bali kazi yao ionekane uwanjani.Akizungumza na gazeti hili jana, Djuma alisema huu ni wakati wa wachezaji waliokuwa hawapati nafasi kwenye kikosi cha kwanza kuonesha uwezo wao ili kuendelea kusalia. Alisema badala ya kulalamika kuwa walikuwa hawapati nafasi, wataanza kupewa nafasi kwenye michuano ya Kagame inayotarajiwa kuanza kesho, hivyo anahitaji kuona uwezo wao katika kuisaidia timu kupata ubingwa. Huu ni wakati wao kuonesha kuwa kama Bocco (John) hayupo ni majeruhi na ni wakati wake wa kupumua basi wale wanaopewa nafasi waitumie ipasavyo, kwa sababu wakifanya vibaya huenda wakaachwa,  alisema. Djuma alisema anahitaji kufanya mambo makubwa iwapo wachezaji watatambua wajibu wao na kujituma hasa pale wanapopata nafasi. Akizungumzia maandalizi ya Kagame, alisema wapo tayari kwa pambano kwani wachezaji wake wana morali ya kutosha.Kocha huyo alisema wachezaji wengi hawatakuwepo lakini anahitaji kuwapa nafasi waliokosa msimu uliopita na wale wapya waliosajiliwa.  Kagame ni michuano isiyokuwa na presha, naamini wachezaji watakaopata nafasi watatulia na kucheza vizuri kwa uwezo wao, kikubwa ni kupata matokeo mazuri na kuipa timu ubingwa,  alisema. Simba inatarajiwa kufungua mchezo wake wa kwanza wa Kagame dhidi ya Dakadaha ya Somalia utakaochezwa keshokutwa kwenye uwanja wa taifa Dar es Salaam.