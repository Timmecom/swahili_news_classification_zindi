 SPIKA Job Ndugai amewataka Watanzania kujitokeza kusajili laini za simu kwa alama za vidole kwa ajili ya usalama na matumizi bora ya simu.Aidha, mtu yeyote anayetakiwa kusajili laini zaidi ya moja kwa mtoa huduma mmoja, ni lazima aeleze ni kwanini anahitaji laini ya ziada na maelezo yake yakubaliwe.Akizungumza baada ya kutembelea mabanda na kusajili laini zake kwenye viwanja vya Bunge, Ndugai amesema ili kuwa na usalama na matumizi bora ya matumizi ya simu ni vyema Watanzania wakasajili laini zao na pia wakajitokeza kujiandikisha kwenye uraia. Pia niwasihi wapigakura wangu Kongwa, pia wajitokeze kusajili kwa lengo la usalama na matumizi bora ya simu, watenge muda kwa hili maana hata hata sekunde chache utakuwa umesajili,  amesema.Aidha, kutokana na hoja iliyoibuliwa kuwa wabunge wa Zanzibar wanashindwa kusajili laini za simu kwa alama za vidole kwa kuwa na kitambulisho cha Mkazi Nzazibar, Ndugai alisema hakuna mbunge yeyote ambaye atashindwa kusajiliwa laini zake.Mamlaka ya Mawasiliano Tanzania (TCRA) imeshirikisha watoa huduma wa mawasiliano kampuni za simu kufanya usajili wa laini za simu kwa alama za vidole kwa wabunge, unaofanywa kwenye viwanja vya bunge.Mkurugenzi Mkuu wa TCRA, James Kilaba alisema pamoja na kuwa hawajazuia mtu mmoja kusajili laini zaidi ya moja kwa mtoa huduma mmoja, lakini ni lazima mtu huyo aeleze sababu mahususi kwa kuwa na laini zaidi ya moja. Mtakumbuka hivi karibuni tumemkamata mtu mmoja ana laini za simu 600 kwa akili ya kawaida unaweza kujiuliza anataka kufanyia nini. Tunasema kuna watu milioni 40 wanalaine za simu huku mmoja ana laini 600 kwa takwimu kama hizi hatuwezi kupanga mipango ya maendeleo,  alisema.Naibu Waziri wa Ujenzi, Uchukuzi na Mawasiliano, Atashasta Nditiye alisema serikali imeanza kusajili laini za simu kwa alama za vidole kwa lengo la usalama na kuepusha uhalifu unaofanywa kupitia simu za mkononi. Serikali tumefikia hatua hiyo ili kuwaepusha Watanzania na maumizo ya watu wasio waaminifu wanaotumia mitandao ya simu kufanya uhalifu. Tumeshuhudia watu wengi wakiumizwa na wahalifu kwa kuambiwa nitumie hela kwa namba hii, na watu wamekuwa wakituma kwa sababu hujui wakati ujumbe huo unafika ulikuwa uko kwenye hali gani. Aidha, Nditiye alisema kumekuwa na mwitikio mzuri wa Watanzania wa kusajili laini zao za simu kwa alama za vidole ambao ulianza kabla ya Mei Mosi, mwaka huu, na kuongeza kuwa Septemba 30 mwaka huu, serikali itafanya tathimini ya usajili huo.Akijibu swali kuhusu wanafunzi chini ya miaka 18 kusajili laini zao, Nditiye alisema majukumu ya wanafunzi ni kusoma na kama watakuwa wanatumia simu basi uwe ni kwa udhamini wa mzazi. Serikali tunasema kijana kuanzia miaka 18 ambaye ndiye anayestahili kupata kitambulisho cha uraia na ndiye anayeweza kumiliki na kutumia simu, chini ya hapo iwe kwa udhamini wa mzazi kama ataamua kumpa laini ya simu, kwani umri huo jukumu lao kuu ni kusoma,  alisema.