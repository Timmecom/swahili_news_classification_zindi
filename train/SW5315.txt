 MUSWADA wa Marekebisho ya Sheria ya Vyama vya Siasa Mwaka 2018, umesomwa kwa mara ya pili bungeni huku vyama vya siasa vinavyopata ruzuku ya serikali, vikitakiwa kuwa na akaunti maalumu ya benki kwa matumizi ya fedha hizo, ambazo vyama vitakavyoshindwa kuzisimamia vitafutiwa.Aidha, muswada huo ambao uliwasha moto nje ya Bunge, umempa nguvu Mdhibiti na Mkaguzi Mkuu wa Hesabu za Serikali (CAG), kufanya ukaguzi maalumu wa mapato na matumizi ya fedha za vyama vya siasa.Akiwasilisha muswada huo jana bungeni, Waziri wa Nchi, Ofisi ya Waziri Mkuu (Sera, Bunge, Kazi, Vijana, Ajira na Watu wenye ulemavu), Jenista Mhagama alisema lengo la akaunti hiyo maalumu ya ruzuku ni kuhakikisha fedha za ruzuku zinatumika kwa malengo yaliyokusudiwa na sheria.  Lengo ni kuhakikisha chama cha siasa kinachopata ruzuku hakichanganyi mapato na matumizi ya fedha za ruzuku na fedha kutoka katika vyanzo vingine,  alisema Jenista.Alisema Kifungu cha 24 cha muswada kinakusudia kurekebisha Kifungu cha 18 cha Sheria ya Vyama vya Siasa ili kumpa msajili mamlaka ya kusitisha ruzuku kwa chama cha siasa, kinachoshindwa kusimamia matumizi ya fedha hizo, kwa lengo la kulinda fedha za umma zisitumike vibaya. Vile vile, kifungu hicho kinataka kumpa msajili mamlaka ya kumuomba CAG, kufanya ukaguzi maalumu mapato na matumizi ya chama cha siasa, ili kumwezesha msajili kubaini upungufu uliopo katika mapato ya matumizi ya chama cha siasa.Alisema Kifungu cha 21 cha muswada huo, kinakusudia kuweka Kifungu kipya cha 12 C cha Sheria ya Vyama vya Siasa ili kuvitaka vyama hivyo kutoa tamko la mapato na matumizi katika chama cha siasa. Jenista alisema Kifungu cha 22 cha muswada kinakusudia kurekebisha Kifungu cha 13 cha Sheria ya Vyama vya Siasa ili kujumuisha vyanzo vya mapato vya chama cha siasa ya ndani ya nchi katika vyanzo vya mapato, vinavyopaswa kuwekwa wazi kwa msajili, lengo nikuwezesha msajili kuratibu vyema mapato na matumizi ya vyama vya siasa. Lengo pia ni kuvitaka vyama vya siasa kuteua Afisa Msuhuli atakayesimamia mali za chama, lengo ni kuwezesha kila chama cha siasa kuwa na mtu anayewajibika katika mapato na matumizi ya chama, ili kudhibiti mfumo wa uwajibikaji katika utunzaji wa mali za taasisi,  alisema. Alisema Kifungu cha 25 cha muswada kinakusudia kufuta na kuweka kifungu kipya cha 18A cha sheria ili kuweka sharti kwamba mwaka wa fedha wa kila chama, unapaswa kuwa sawa na mwaka wa serikali, kwa kukitaka chama kuwasilisha taarifa za hesabu zake kwa CAG kwa ukaguzi na kutoa taarifa ya hesabu zilizokaguliwa kwa msajili.Alisema Kifungu cha 11 cha muswada kinakusudia kuongeza vifungu vipya 8C, D, na E katika sheria, ambapo Kifungu cha 8E kinaweka katazo kwa chama cha siasa kuanzisha kikundi cha ulinzi na usalama au kuendesha mafunzo ya kutumia nguvu au silaha ya aina yoyote kwa wanachama wake au mtu yeyote.  Kifungu cha 7 cha Muswada kinaongeza sehemu mpya IIA na kifungu 6A, B na C ambapo katika sehemu IIA inahusika na uundwaji wa vyama vya siasa ambapo Kifungu 6B kinaweka sifa za mtu anayeomba kusajili cha awe raia wa Tanzania na kifungu 6C kinataka mwanachama awe raia na kinakataza raia wa nje kushiriki katika kufanya uamuzi ya chama,  alifafanua waziri.