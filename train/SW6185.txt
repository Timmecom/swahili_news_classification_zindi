 SHIRIKA la Umeme Tanzania (Tanesco) limetekeleza ahadi lililoitoa kwa Rais John Magufuli ya kuwasaidia wabunifu wawili wa umeme wa mkoani Njombe, John Fute na Jailosi Ngairo kwa kuwapatia fedha zitakazowasaidia kuboresha miundombinu yao.Katika kikao kilichofanyika hivi karibuni, Ikulu Dar es Salaam, Mkurugenzi Mtendaji wa Tanesco, Dk Tito Mwinuka aliahidi mbele ya Dk Magufuli alipokutana na wabunifu hao wadogo wa mitambo ya kufua umeme kwamba, watasaidiwa Sh milioni 15 kila mmoja. Leo tunapenda kuutaarifu umma kwamba wabunifu hao wawili wanakabidhiwa fedha hizo ili ziwasaidie kuboresha miundombinu yao ya kuzalishia umeme,  amesema wakati akikabidhi fedha hizo.Wakati Fute maarufu kwa jina la Mzee Pwangu ni mbunifu wa umeme katika kijiji cha Msete unaozalisha kilowati 28, Ngairo ana mtambo wa kufua umeme katika kijiji cha Lugenge unaozalisha kilowati 15.Akizungumza mbele ya wananchi wa kijiji cha Lugenge, Dk Mwinuka amesema pamoja na kuwakabidhi fedha hizo, alisema Tanesco itaendelea kushirikiana na wabunifu hao ili kuongeza uzalishaji wa umeme katika vijiji vya wabunifu hao. Kama tulivyoahidi kwa Mheshimiwa Rais, tulituma wataalamu tangu majuzi na wameweza kubaini ni vitu gani vikifanyika basi vinaweza kusaidia kuzalisha umeme mwingi zaidi kupitia kwa wabunifu hao,  alisema.Alisema hatua hiyo itawawezesha wananchi wa vijiji hivyo kufaidika zaidi na huduma hiyo ambayo pia Tanesco itahakikisha inazalishwa na kusambazwa kwa usalama zaidi.Akishukuru kwa msaada wa fedha hizo, Mzee Pwangu alisema Tanzania ina wabunifu wengi wa aina yao na kama serikali itachukua hatua madhubuti za kuwaendeleza, nchi inaweza kutumia gharama nafuu kwa kutumia teknolojia za wabunifu hao katika maendeleo ya nchi. Mimi langu moja kila mtoto amezaliwa na kipaji chake sasa niwaombe wazazi wenzangu, tujaribu kuwasaidia watoto tunaobaini kuwa na vipaji mbalimbali, tusikatize uwezo wao. Mfano mimi mwenyewe kama kipaji changu kingepotezwa miaka ya 80 nilipoanza kutengeneza umeme huu, leo hii tusingekuwa tunazungumzia mafanikio haya, amesema.Ametoa rai kwa serikali kuchukua mkondo wake wa kuendeleza vipaji vya watanzania wenye ujuzi wa kubuni mambo mbalimbali yanayofaa kwa maendeleo ya nchi, hatua inayoweza kuchochea matumizi ya teknolojia ya ndani.