 KLABU ya Azam FC imewatema nyota wanane kwenye kikosi cha msimu ujao wa Ligi Kuu Tanzania bara na michuano ya kimataifa.Kwa mujibu wa taarifa zilizotolewa jana kwenye ukurasa rasmi wa mtandao wa kijamii wa Instagram wa Azam, waliotemwa kwenye kikosi hicho ni Ramadhan Singano  Messi , Daniel Lyanga, Joseph Kimwaga, Hassan Mwasapili, Obrey Chirwa, Enock Atta,Tafazwa Kutinyu na Steven Kingu.Kuachwa kwa Chirwa kumeshtua mashabiki wa soka nchini kwa sababu ndiye aliyeipeleka Azam kwenye michuano ya Kombe la Shirikisho Afrika baada ya kuipa taji la kombe la FA kwa kufunga bao 1-0 katika mechi ya fainali dhidi ya Lipuli iliyochezwa mwezi uliopita.Singano alijiunga na timu hiyo akitokea Simba mwaka 2015, Lyanga akitokea Singida United, Mwasipili amepewa mkono wa kwa heri akiwa amedumu kwa msimu mmoja akitokea Mbeya City.Wakati Atta amedumu kwenye kikosi hicho kwa misimu miwili mfululizo akitokea Ghana, Chirwa akitokea Misri kwenye klabu iliyokuwa inashiriki ligi daraja la kwanza na Kutinyu akitokea Singida United.Uongozi wa timu hiyo umeweka wazi majina baada ya siku chache zilizopita kumtangaza kocha mpya Etienne Ndayiragije akirithi mikoba ya Hans Vana Dar Pluijim aliyesitishiwa mkataba katikati ya msimu uliopita kwa madai ya kufanya vibaya. Gazeti hili lilimtafuta Meneja wa timu hiyo, Philipo Alando kulizungumzia hilo ambapo alisema hakuwa ofisini wakati majina yanatolewa.