 Mkuu wa Wilaya ya Uyui mkoani Tabora, Gift Msuya amesema, kuna fursa kubwa ya kuwekeza kwenye sekta ya kilimo wilayani humo ikiwa ni pamoja na kwenye hekta 300,000 ambazo hazijaguswa kabisa.Msuya amesema ofisini kwake kuwa, kipaumbele kikubwa ni kwenye zao la mpunga hasa kwenye kata saba zinazozalisha kwa wingi zao hilo ikiwemo kata ya Loya, Miswaki, Lutende, Nsololo, Kizengi, Igulungu, na Shitage.Ameieleza timu kutoka kampuni ya Magazeti ya Serikali (TSN) kuwa, Halmashauri ya Wilaya ya Tabora (Uyui) ina hekta 450,000 zinazofaa kuwekeza kwenye kilimo cha mazao lakini ardhi iliyotumika hadi sasa ni hekta 150,000 tu. Hizi ni zile ambazo zina majaruba kabisa naturally (ya asili), watu wanaweza kulima mpunga kuzalisha kwa ajili ya chakula lakini kwa ajili ya biashara pia  amesema Msuya.Amesema, Wilaya hiyo pia inahitaji uwekezaji kwenye viwanda vya kuongeza thamani ya mazao ya chakula na biashara ukiwemo mpunga. Hasa hasa viwanda vidogo vidogo na vikubwa kwa ajili ya kukoboa mpunga wetu , lakini pia viwanda kwa ajili ya branding, kubrand ili product ya mwisho na kuipatia masoko  amesema.Amesema, katika Halmashauri ya Wilaya ya Tabora (Uyui), mpunga unalimwa kwenye kata zote 30 lakini wakulima wengi bado wanalima kilimo cha kujikimu kwa kuwa hawana uwezo wa kulima maeneo makubwa.