 Aidha alisisitiza wafanyabiashara kuhakikisha kuwa sukari inaendelea kusambazwa na kuuzwa kwa wananchi bila kuihodhi. Awali, juzi alipozungumza na waandishi wa habari, Simwanza alisema bei elekezi ya sukari ilikuwa Sh 2,000 kwa Dar es Salaam na miji jirani.Kwa upande wa mikoa iliyo pembezoni, bei ilielekezwa iwe 2,200. Hata hivyo, akizungumza na waandishi wa habari jana, alisema juzi wakati akisisitiza bei elekezi hiyo (ya awali), kulikuwa na kikao kingine kikiendelea kujadili suala la sukari, ambacho ndicho kilifikia uamuzi wa bei ya Sh 1,800 baada ya kujiridhisha. Kuhodhi bidhaa ni kuhujumu uchumi wa nchi, sukari ni bidhaa nyeti inayohitajika sana. Tunawataka wafanyabiashara wote watii agizo hili,  alisema Simwanza. Alisema maofisa wa bodi ya sukari Tanzania, kwa kushirikiana na mamlaka nyingine za serikali, hususani maofisa biashara wa mikoa na wilaya watafuatilia na kusimamia utekelezaji wa agizo hilo la bei elekezi. Serikali ikisema kitu ni amri. Niseme tu hatutasita kuchukua hatua stahiki za kisheria kwa wale watakaobainika kupandisha bei au kuhodhi bidhaa hiyo,  alisema Simwanza. Juzi Simwanza akizungumza na vyombo vya habari alisema upatikanaji wa sukari nchini ni wa kuridhisha na ipo akiba ya kutosheleza nchi nzima.Alisema pamoja na baadhi ya viwanda kusimamisha uzalishaji wa sukari kutokana na msimu kuisha, hali ya bidhaa hiyo nchini ni nzuri na ipo zaidi ya tani 62,000. Aliwataka wasambazaji wakubwa wa sukari hususani kampuni ya Alneen Enterprise ya jijii Dar es Salaam , ambayo imethibitisha kuwa na sukari tani 8,600, waitoe na kuiuza.Wakati huo huo, Waziri wa Viwanda, Biashara na Uwezeshaji, Charles Mwijage alisisitiza kuwa hakuna uhaba wa sukari nchini na kuwataka wafanyabiashara walio na leseni za kuingiza na kuuza bidhaa hiyo, kutoificha.Mwijage alitaka watu wenye taarifa juu ya mfanyabiashara aliyefungia sukari katika ghala lake ampelekee, afunge ghala husika mara moja. Alisema serikali inajikita zaidi katika uanzishaji wa viwanda vya sukari na kuongeza ajira na si katika kuagiza sukari kutoka nje.Miongoni mwa jitihada hizo ni pamoja na mazungumzo inayofanya na mwekezaji anayetaka kuwekeza katika ujenzi wa kiwanda cha sukari mkoani Kigoma, atakayewasili nchini wakati wowote kukamilisha taratibu.