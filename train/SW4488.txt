 WATU wawili wanashikiliwa na Jeshi la Polisi mkoani Tabora, wakituhumiwa kukutwa na nusu lita ya mafuta yanayodhaniwa kuwa ya binadamu.Walikuwa wakitumia mafuta hayo katika mambo ya kishirikina katika ujambazi na utekaji wa magari wilaya Sikonge mkoani Tabora.Licha ya kukamatwa kwa mafuta hayo, pia watu hao walikamatwa na silaha mbili aina ya shotgun na gobori, zote zikiwa hazina namba, jambo ambalo linatia shaka kuhusu watu hao.Kamanda wa Polisi Mkoa wa Tabora, Emmanuel Nley akizungumza na waandishi wa habari ofisini kwake, aliwataja watu waliokamatwa na mafuta hayo kuwa ni Swed Haruna (49) mkazi wa Tutuo Wilaya ya Sikonge na Mani Sabasaba, ambaye ni mkazi wa Ifakara mkoani Morogoro.Alisema kwamba watuhumiwa walikamatwa Mei 21, mwaka huu saa 8 alasiri katika Kata ya Tutuo wilayani Sikonge, baada ya jeshi hilo kupewa taarifa na raia wema kuhusu watuhumiwa hao.Kamanda huyo alisema uchunguzi wa awali wa jeshi hilo, umebaini kwamba mafuta hayo yalipatikana kwenye maiti ambazo walifukua, kisha kutumia mafuta hayo kwa imani za kishirikina hasa kwenye shughuli mbalimbali za uhalifu na ujangili.Alisema kukamatwa kwa silaha kunatokana na wananchi wema, kuwaona watu hao na kuwatilia shaka na kuamua kutoa taarifa kwenye vyombo vya ulinzi na usalama.Baada ya upekuzi walikuta silaha hizo mbili, ambazo hazina namba na baada ya mahojiano watu hao walikiri kuhusika na matukio ya utekaji wa magari, yanayopita barabara ya Sikonge kwenda Tabora mjini.Hata hivyo, Kamanda huyo wa Polisi wa Mkoa alisema mafuta hayo ya binadamu, yatapelekwa kwa Mkemia Mkuu wa Serikali kwa ajili ya uchunguzi zaidi.Alisema wahusika watafikishwa mahakamani ili kujibu mashitaka yanayowakabili.Aliwataka wananchi kushirikia na jeshi hilo ili kuweza kuwabaini watu wengine zaidi, wanaofanya vitendo vya uhalifu sehemu mbalimbali za wilaya na Mkoa wa Tabora.