 SERIKALI imewahakikishia wawekezaji kuwa mitaji yao iko salama na kwamba italindwa kwa sababu wana mikataba waliyoingia, hivyo wafanye biashara bila wasiwasi.Aidha, imezitaka kampuni nyingi kutoka nchini China kwenda kuwekeza katika maeneo mbalimbali kwani zipo fursa nyingi kwenye sekta za kilimo, ujenzi na biashara.Hayo yalisemwa ijini Dar es Salaam na Waziri wa Viwanda, Biashara na Uwekezaji, Joseph Kakunda wakati akifungua kituo cha maonesho ya bidhaa za viwandani cha Kampuni ya Foshan ya China kilichopo maeneo ya Keko, wilayani Temeke.Kakunda alisema kuwa mbali na ulinzi wa mitaji ya wawekezaji, serikali pia inazidi kuboresha mazingira ya uwekezaji kwani hivi sasa wafanyabiashara wanaweza kusajili kampuni zao hata wakiwa nje ya nchi na wanapofika huanza biashara."Tunazikaribisha kampuni nyingi kutoka China zije kuwekeza hapa nchini kwa sababu fursa bado zipo nyingi katika viwanda vya uzalishaji vya kuongeza thamani kama vile korosho, mpunga, nguo, usindikaji wa mafuta na bidhaa za ngozi,  alisema.Kwa mujibu wa Kakunda, sekta ya kilimo yenyewe ina fursa nyingi kwani hivi sasa vipo viwanda vingi vya kusindika mafuta ya alizeti lakini changamoto ni uhaba wa malighafi hizo hivyo wanaweza kutumia fursa hiyo kuanzisha mashamba ya alizeti.Aliongeza kuwa wameboresha mahakama ya biashara ili wanapokuwa na malalamiko wapeleke kwenye tume ya ushindani au mahakamani kupata suluhu endapo kutakuwa na ushindani ambao uko kinyume na taratibu, lengo ni kutoa haki sawa kwa wawekezaji wote. Kituo hiki cha maonesho ya bidhaa za viwandani kitaajiri watanzania 900 na miongoni mwa wageni 35 waliofika wana uwezo wa kutafuta fursa nyingi za kuwekeza hivyo kampuni zaidi ya 40 zilizopo China zinakaribishwa,  alieleza.Mwakilishi wa Balozi wa China nchini, Yuan Lin alisema China inajivunia kushirikiana na Tanzania katika sekta mbalimbali ukiwemo ujenzi wa makutano ya barabara Ubungo.Lin alisema watahakikisha wanashawishi kampuni nyingine kuja nchini kufanya uwekezaji ili kuisaidia Tanzania kufikia maendeleo na uchumi wanaolenga kuufikia.Mkurugenzi wa kiwanda hicho, Wang Lixin alisema kituo hicho kitaajiri zaidi ya watanzania 900 na kwamba kitakuwa na bidhaa za viwandani ikiwemo za ujenzi.