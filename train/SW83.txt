 OFISI ya Rais, Tawala za Mikoa na Serikali za Mitaa (Tamisemi) imesema mwezi ujao kibali kingine cha kuajiri walimu kitapatikana kukabili upungufu mkubwa wa wanataaluma hao nchini.Aidha, Naibu Waziri, Ofisi ya Rais, Tawala za Mikoa na Serikali za Mitaa (Tamisemi), Mwita Waitara alisema jana bungeni, uhamisho wa walimu umesimamishwa kutengeneza mizania ya idadi ya walimu katika maeneo mbalimbali. Waitara aliagiza wakurugenzi na makatibu tawala wa halmashauri kuhakikisha shule zote nchini zinakuwa na walimu wa jinsi zote.Akijibu swali serikali inavyokabili upungufu wa walimu maeneo mbalimbali, alisema kibali wanachotarajia kupata Mei na Juni, ni baada ya kile cha kuajiri walimu 8,500 mwaka huu. Miongoni mwa waliouliza maswali ni Mbunge wa Viti Maalumu, Felister Bura (CCM) aliyesema Mkoa wa Dodoma una upungufu wa walimu wa Sayansi 527 akitaka kufahamu ni lini serikali italeta walimu wa kutosha shuleni.Mbunge wa Mlimba, Suzan Kiwanga (Chadema) alisema halmashauri ya Kilombero ina upungufu wa walimu 1018 na upo pia uhaba wa walimu wa kike katika baadhi ya shule. Waziri Waitara alisema zipo shule zenye walimu wa kike pekee na suala la kuchanganya jinsi liko ndani ya uwezo wa wakurugenzi wa halmashauri walifanyie kazi miezi miwili.Kuhusu uhamisho, alisema wapo watu ambao wamekuwa wakiomba uhamisho kwa sababu ya kukimbia maeneo yenye mazingira magumu. Kutokana na hali hiyo, uhamisho wote ukiwamo wa ugonjwa na kufuata wenza umezuiwa sasa.