 WATANZANIA wametakiwa kujenga tabia ya uadilifu ili kuwa na nidhamu katika utendaji kazi kwa ajili ya kuliletea taifa maendeleo.Pia wameagizwa kulinda amani na utulivu na kukemea vitendo viovu katika jamii, ikiwemo ushoga ili kuiokoa nchi isipate laana za Mungu. Hayo ni masuala ya msingi yaliyojitokeza jana kwenye Baraza Kuu la Maulid, lililofanyika kitaifa kwenye Ukumbi wa Halmashauri ya Wilaya ya Korogwe mkoani Tanga.Mwito wa uadilifu Katika salamu zake za Maulid zilizosomwa na Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo Rais John Magufuli alisema pasipo uadilifu, ni vigumu kupiga vita rushwa, ufisadi na kudhibiti mapato na matumizi ya fedha za umma.Kwa kusimamia kwa nguvu zote suala la uadilifu serikalini na kwenye taasisi za umma, Rais Magufuli alisema serikali imeweza kuongeza makusanyo ya kodi kutoka Sh bilioni 800 kwa mwezi wakati akiingia madarakani mwaka 2015 hadi kufikia Sh trilioni 1.3 sasa.Kutokana na hilo, alisema Serikali ya Awamu ya Tano imeweza kutekeleza mambo mbalimbali ya kimaendeleo nchini ikiwemo kuimarisha sekta ya elimu kwa kutoa elimu bure, kujenga madarasa na nyumba za walimu pamoja na kukarabati shule kongwe. Pasipo uadilifu ni vigumu kudhibiti mirija ya kifisadi, lakini pia huwezi kutoa huduma za jamii kama vile elimu bora kwa wananchi, na pasipo elimu taifa linapotea; ndiyo maana serikali ya awamu ya tano imeamua kutoa elimu bure ili watoto wa maskini nao wapate elimu,  alieleza Rais Magufuli kupitia hotuba yake iliyosomwa na Waziri Jafo.Kwa mujibu wa Jafo, kuongezeka kwa uadilifu katika ukusanyaji wa mapato, kumeiwezesha Serikali iliyopo madarakani, pia kuboresha sekta ya afya kwa kujenga hospitali za wilaya na vituo vya nchi nzima, kuziimarisha hospitali za mikoa, rufaa na za kitaifa na kuhakikisha dawa zinapatikana katika hospitali za umma.Mambo mengine ni ujenzi wa miundombinu ya barabara nchini, upanuzi wa Bandari za Dar es Salaam, Tanga na Mtwara, ujenzi wa reli ya kisasa (SGR), ujenzi wa bomba la mafuta kutoka Uganda hadi Bandari ya Tanga, miundombinu ya maji, viwanja vya ndege na kuifufua Kampuni ya Ndege (ATCL) kwa kununua ndege mpya saba. Mbali na uadilifu, Rais Magufuli kupitia Baraza Kuu hilo la Maulid ya Kitaifa, aliwataka viongozi wa dini, pia kuendelea kuhubiri umuhimu wa kutunza amani na utulivu nchini.Alisema pasipo kuwepo kwa amani na utulivu, wananchi hawawezi kupata fursa ya kukusanyika iwe kwa sababu za kiimani au la, hivyo aliwataka viongozi wa dini kuendelee kuhubiri amani, upendo na mshikamano miongoni mwa watanzania, lakini pia kuepuka kuwa na migogoro kwenye nyumba za ibada.Onyo dhidi ya ushoga Kwa upande wake, Mufti wa Tanzania, Shehe Mkuu Abubakar Zubeir aliwataka viongozi wa dini zote nchini, kukemea vitendo vya ushoga vilivyoanza kuota mizizi nchini kwa kuwa ushoga ni dhambi kwa watu wenye dini kama Tanzania. Mufti alisema viongozi wa dini hawapaswi kukaa kimya, bali wana wajibu wa kukemea, kuamrisha na kukataza ili kuunusuru umma na taifa kwa kuwa hata sheria ya nchi nayo hairuhusu ushoga. Ushoga ni uasi dhidi ya Mwenyezi Mungu, kukaa kimya bila kumkataza mtu anayefanya uchafu huu ni jambo baya na tutaliangamiza taifa na kupoteza neema za Mwenyezi Mungu. Kwenye Uislamu, kiongozi unapaswa kwanza kukataza na pili kuamrisha, hivyo tukataze ushoga nchini, naomba dini zote tupige vita ushoga,  alisema Mufti Zubeir. Mbali na kupiga vita ushoga, Mufti pia aliwataka mashehe na maimamu kufundisha na kusisitiza waumini wao na taifa kutunza amani, umoja na mshikamano nchini, kama mafundisho ya Mtume Muhammad (SAW) yanavyosisitiza. Alisema viongozi wengi wa dini kutoka nchi jirani, walimpigia simu na kumpongeza kwa kufanya sherehe hizo za Maulid kwa amani na utulivu.Aidha, Mufti pia alitoa wito kwa Waislamu mmoja mmoja na taasisi za dini hiyo, kujijengea uwezo wa kujitegemea kiuchumi. Alisema moja ya mafundisho kwenye Uislamu, yanasisitiza umuhimu wa kujijengea uwezo kiuchumi.Awali, Mkuu wa Mkoa wa Tanga, Martin Shigela, aliwataka Waislamu na Watanzania kwa ujumla kupitia sherehe hizo za kumbukumbu ya kuzaliwa kwa Mtume Muhammad, kuendelea kupendana na kushirikiana pasipo kubaguana kwa sababu yoyote ile.Aliwataka viongozi wa dini, pia kuendelea kuliombea taifa pamoja na Rais Magufuli ili aweze kutimiza wajibu wa kuliongoza taifa na kusimamia rasilimali za nchi kwa maendeleo ya Watanzania wote.Viongozi wengine wa serikali waliohudhuria sherehe hizo za Maulid ni Waziri wa Nchi Ofisi ya Makamu wa Rais anayeshughulikia Mazingira na Muungano, January Makamba, Waziri wa Afya, Maendeleo ya Jamii, Jinsia, Wazee na Watoto, Ummy Mwalimu, Naibu Waziri wa Maji na Umwagiliaji, Jumaa Aweso na wabunge