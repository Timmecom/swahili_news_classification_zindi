 Rais John Magufuli amemteua Innocent Lugha Bashungwa kuwa Waziri wa Viwanda na Biashara.Bashungwa ambaye alikuwa Naibu Waziri wa Kilimo anachukua nafasi ya Joseph Kakunda ambaye uteuzi wake umetenguliwa.Taarifa ya Ikulu iliyosambazwa mapema leo Jumamosi (Juni 8, 2019) imeeleza kuwa Rais Magufuli amemteua Edwin Mhede kuwa Kamishna Mkuu wa Mamlaka ya Mapato (TRA).Mahede anachukua nafasi ya Charles Kichere ambaye uteuzi wake umetenguliwa. Kabla ya uteuzi huo, Mahede alikuwa Naibu Katibu Mkuu wa Wizara ya Viwanda na Biashara.Uteuzi wa Naibu Katibu Mkuu Wizara ya Viwanda utafanywa baadaye, taarifa hiyo imeeleza. Kutokana na mabadiliko hayo, Kichere ameteuliwa kuwa Katibu Tawala Mkoa wa Njombe.Kichere anachukua nafasi iliyoachwa wazi na Erick Shitindi ambaye amestaafu. Mababdiliko haya yamefanyika baada ya Rais Magufuli kukutana na wafanyabiashara kutoka wilaya mbalimbali hapa nchini. Kikao hicho kilitawaliwa na lawama zilizoekelezwa kwa vyombo ya serikali kama TRA na mamlaka nyingine za udhibiti.