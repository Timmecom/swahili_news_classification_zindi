 MACHO na masikio ya wapenda soka wengi wa hapa nchini kwa sasa yameelekezwa katika mchezo ujao wa Ligi Kuu Tanzania Bara utakaowakutanisha watani wa jadi, Simba na Yanga.Simba ndio watakuwa wenyeji kwenye mchezo huo unaotarajiwa kupigwa Jumapili ya wiki hii kwenye Uwanja wa Taifa, Dar es Salaam. Matokeo ya mechi za timu hizo za mwishoni mwa wiki iliyopita, yamezidisha homa ya pambano hilo, kwani sasa kila mmoja anaingia uwanjani akitoka kushinda mechi iliyopita, ingawa Yanga anaingia na nguvu zaidi baada ya kushinda mechi zake zote nne huku Simba akipoteza mechi moja kati ya tano.Mpaka sasa Yanga ndio inashika usukani wa ligi ikiwa kileleni baada ya kufikisha pointi 12 katika michezo minne waliyocheza, Simba ni ya tatu ikiwa na pointi 10 ilizozipata baada ya kushuka dimbani mara tano.Rekodi za mabao kati ya timu hizo kwenye michezo yao waliyoicheza mpaka sasa zinaonesha kuwa Yanga wapo vizuri zaidi ya wapinzani wao Simba ingawa kwenye mechi ya watani lolote huweza kutokea. Katika mechi nne Yanga imefunga mabao tisa na kufungwa manne inaonekana ni ngumu kuizuia isikufunge kwani ina watu wengi wenye uwezo wa kufunga tofauti na Simba ambao wamefunga mabao sita na kufungwa mawili.Mabao tisa ya Yanga yamefungwa na wachezaji saba tofauti wakiwemo mabeki, viungo na washambuliaji ambao ni Heritier Makambo na Amiss Tambwe kila mmoja akifunga mawili, Kelvin Yondani, Andrew Vincent, Mrisho Ngassa, Ibrahim Ajib na Deus Kaseke kila mmoja akifunga moja.Kwa upande wa Simba mabao yao yote yamefungwa na wawili tu ambao wote ni washambuliaji, Meddie Kagere na John Bocco ambaye hatokuwepo kwenye mchezo huo kutokana na kuitumikia adhabu ya kadi nyekundu aliyoipata kwenye mchezo uliopita dhidi ya Mwadui ambapo timu yake iliibuka na ushindi wa mabao 3-1, Bocco akifunga mawili.Kutokana na Yanga kuwa na wafungaji wengi imewafanya kuwa na idadi kubwa ya mabao licha ya kucheza mechi moja pungufu ya Simba. Mbali na hilo pia Yanga inashikilia rekodi ya kufunga bao la mapema lililofungwa dakika ya kwanza na Ngassa katika ushindi wa 4-3 walioupata mbele ya Stand United, Simba bao lao la mapema limefungwa na Kagere dakika ya pili katika ushindi wa 1-0 mbele ya Tanzania Prisons.Mbali na hizo pia mabao mengi ya Yanga yame- fungwa kipindi cha kwanza isipokuwa la Kaseke alilolifunga dakika ya 57, huku Simba kati ya mabao yao mawili wameyafunga kipindi cha pili. Lakini katika safu ya Ulinzi, Simba inaonekana kuwa vizuri zaidi ya Yanga, kwani imefungwa mabao mawili katika mechi tano ilizochez kulinganisha na wapinzani hao wao hao walioruhusu nyavu zao kutikiswa mara nne.