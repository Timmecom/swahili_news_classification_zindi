 WAZIRI wa Madini, Dotto Biteko ameagiza kuwafutia leseni wafanyabiashara wa madini, wanaotumia leseni moja ya madini kufanya biashara ukoo mzima.Aidha, ameshangazwa na watu wachache wenye mtandao wa kuiba madini, wakitorosha madini nchini na kwenda nchi jirani ya Kenya.Mshangao huo wa Biteko aliupata jana baada ya kusafiri alfajiri na kuwasili mkoani Arusha, kujionea madini ya tanzanite na mengineyo yakiwa yamekamatwa yakiwa na thamani ya Sh milioni 958.Biteko ameyasema hayo kwa masikitiko akiwa Benki Kuu (BoT) tawi la Mkoa wa Arusha, alipofika kujionea madini hayo yaliyohifadhiwa ndani ya sanduku maalumu la kuhifadhi nyaraka za serikali, yakiwa katika vifurushi tofauti tofauti.Aliamuru Ofisi ya Madini Kanda ya Kaskazini, kwenda kuchukua shehena ya madini yaliyolundikwa kwenye nyumba za baadhi ya wafanyabiashara na kwenda kuyahifadhi sehemu husika, kwa kufuata taratibu na sheria za madini.Alisema haiwezekani familia moja, ikamiliki leseni ya biashara hiyo kwa ukoo mzima, hivyo lazima sheria zichukuliwe.Alisema ameshangazwa na tukio hilo, lililofanywa na watu wachache wenye mtandao wao, huku wakijua wanachafua wafanyabiashara wengine wa madini wanaolipa kodi. Nimeshangaa sana kwa tukio hili  haiwezekani unaiba madini kisha unapeleka nchi jirani ya Kenya, nasema hivi waliyofanya haya watachukuliwa hatua,  amesema Biteko.Aliongeza kuwa katika tukio hilo, kuna watu nyuma yake, na wote waliohusika watachukuliwa hatua zinazostahili.Amesema anashindwa kuelewa wachimbaji wanahitaji nini wakati serikali imewafutia kodi na kufungua soko la madini siku 12 zilizopita, ambalo limeiingizia serikali zaidi ya Sh bilioni 2.5. Naagiza askari waliokamata madini haya kupewa shilingi milioni tano na shilingi milioni tano nyingine kwa mtoa siri aliyesaidia madini hayo kukamatwa,  alisema Biteko.