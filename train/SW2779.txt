 KOCHA mkuu wa timu ya soka ya Lipuli FC, Seleman Matola amewapongeza wachezaji wake baada ya ushindi wa mabao 3-1 dhidi ya Mbao FC katika mchezo wa Ligi Kuu uliochezwa uwanja wa CCM Kirumba mjini hapa juzi.Matola alisema baada ya matokeo hayo sasa anajipanga kuikabili Yanga kwenye uwanja wa Taifa wiki ijayo. Mabao ya Lipuli FC yalifungwa na Issa Rashid katika dakika ya 9 na Zawadi Mauya katika dakika ya 14 na 41.Huku bao la kufutia machozi la Mbao FC lilifungwa na Said Said. Matola alisema timu yake haikuwa na matokeo mazuri katika mchezo wake uliopita dhidi ya Kagera Sugar ambapo ilipoteza kwa bao 1-0 katika uwanja wake wa nyumbani wa Samora, hivyo matokeo hayo yamekuwa faraja kwake.Kocha huyo wa zamani wa timu ya Simba SC na Geita gold alisema timu yake itaendelea na maandalizi kwa ajili ya mchezo wao wa Jumanne na Yanga utakaochezwa katika Uwanja wa Taifa, jijini Dar es Salaam. Kwa upande wake kocha mkuu wa timu ya Mbao FC Amri Saidi alisema timu yake haikucheza vyema kutokana na safu yake ya ulinzi kufanya makosa mengi.