 SERIKALI imeyafuta mashamba sita yenye ukubwa wa hekari 12,915126 ya Kampuni ya Mohamed Enterprises, yaliyopo Korogwe mkoa wa Tanga.Uamuzi huo unatokana na mapendekezo, yaliyotolewa na Halmashuri ya Wilaya ya Korogwe kutokana na kutoendelezwa kwa muda mrefu na baadaye maombi yaliwasilishwa kwa rais na wizara kwa nia ya kufutwa.Mashamba yaliyofutwa yapo eneo la Mombo, Mabogo na Kwalukonge. Akizungumza mara baada ya kutembelea mashamba hayo jana, Naibu Waziri wa Ardhi, Nyumba na Maendeleo ya Makazi, Dk Angelina Mabula alisema mashamba yaliyobatilishwa ni kati ya mashamba 14 yanayomilikiwa na kampuni hiyo ya Mohamed Enterprises, Mazinde wilayani Korogwe.Alisema uamuzi huo unalenga kujenga nidhamu kwa waliopewa rasilimali za serikali, kuzingatia masharti ya uwekezaji. Alisema baada ya Halmashauri ya Wilaya ya Korogwe kupeleka mapendekezo ya kufutwa, wizara ilifanya ufuatiliaji na baada ya kujiridhisha ikawasilisha maombi hayo kwa rais na kuridhiwa.Naibu waziri alisema uamuzi huo wa rais kuridhia ubatilishaji mashamba sita kati ya 14, unalenga kuhakikisha wote waliopewa maeneo kwa ajili ya uwekezaji, wanazingatia masharti na taratibu za uwekezaji.Mabula alisema mashamba ambayo hayajabatilishwa, yamewekewa utaratibu kwa nia ya kuyaboresha, kwa kuwa baadhi yanahitaji maboresho kwa nia ya kufanya vizuri. Aliitaka Halmashauri ya Korogwe kuweka mpango wa matumizi bora ya ardhi katika eneo la mashamba yaliyofutwa na kipaumbele kwa watakaopewa maeneo katika mashamba hayo ni wananchi, waliokuwa wakiishi katika mashamba hayo.Sehemu itakayobaki atafutwe mwekezaji mwingine, kwa kuwa lengo la serikali ni kuwa na uwekezaji wa viwanda. Alimpongeza Mkuu wa Mkoa wa Tanga, Martin Shigela kwa kufanya kazi nzuri ya kufutilia na kusimamia maagizo mbalimbali tangu rais alipoanza kubatilisha mashamba, ambayo hayajaendelezwa katika mkoa wa Tanga.Mkuu wa Mkoa wa Tanga, Martin Shigela aliwataka wananchi wa Korogwe kutovamia maeneo ya mashamba yaliyobatilishwa hadi hapo halmashauri itakapopanga matumizi bora ya ardhi katika mashamba hayo.Alisema ndani ya wiki hiyo ataitisha mkutano na wataalamu wa sekta ya ardhi na wa Bodi ya Mkonge, kuangalia matumizi ya ardhi iliyobatilishwa kwa wananchi na uwekezaji.