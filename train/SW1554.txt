 Pia alikutana na wawakilishi wa kampuni ya Price Waterhouse Coopers (PwC) wakiongozwa na David Tarimo kutoka Tanzania, John Gibbs (Kanda ya Afrika) na Anne Eriksson (Kanda ya Afrika Mashariki) na kuzungumza nao masuala ya nishati na gesi asilia, miundombinu na upatikanaji wa rasilimali fedha.Katika hatua nyingine Waziri Mkuu alikutana na mwanzilishi na Mwenyekiti wa kampuni ya Invest Africa, Robert Hersov na wenzake wanne na kumweleza Waziri Mkuu nia yao kuwekeza Tanzania kwenye maeneo ya usindikaji mazao, ujenzi wa maghala ya kuhifadhia mazao na ufadhili wa miradi inayokubalika kiuchumi na ambayo ni rahisi kupatiwa mikopo.Naye Mtendaji Mkuu wa kampuni ya Globeleq, Mikael Karlsson ambapo alimweleza Waziri Mkuu haja ya kampuni hiyo kuzalisha umeme wa upepo kama njia mbadala ya kuongeza nishati hiyo badala ya kutegemea gesi.Akijibu hoja zao kwa nyakati tofauti, Waziri Mkuu aliwaeleza wajumbe wa timu hizo kwamba Tanzania ni mahali pazuri kwa uwekezaji lakini pia ni lazima pande zote mbili ziwe makini ili kuhakikisha katika kila mradi inapatikana mizania sawia ya maendeleo.Akizungumza na Karlsson, Waziri Mkuu alisema fursa ya kuzalisha umeme wa upepo iko katika mikoa ya Singida, eneo la Makambako (Njombe), Katavi na Rukwa. Sasa hivi mbali ya upepo, mnaweza pia kuangalia uzalishaji wa nishati inayotokana na jotoardhi katika eneo lililopo kwenye Bonde la Ufa. Kati ya megawati 40,000 zinazotarajia kuzalishwa ndani ya eneo hili, megawati 5,000 ziko kwenye Bonde la Ufa la Tanzania,  alifafanua.Kampuni ya Globelec pia inamiliki mitambo ya SONGAS ambayo inazalisha umeme kwa kutumia gesi asilia.Waziri Mkuu aliwasili jijini London kuhudhuria mkutano wa wakuu wa nchi unaohusu uwekezaji barani Afrika akimwakisha Rais Jakaya Kikwete na ameshiriki mjadala huo pamoja na Rais John Mahama wa Ghana, Rais Yoweri Museveni wa Uganda na Rais Paul Kagame wa Rwanda.