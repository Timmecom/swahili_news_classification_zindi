 MABISHANO makali ya kisheria na ulinzi usio wa kawaida wa askari Polisi ni miongoni mwa mambo yaliyojitokeza siku ya kwanza ya usikilizwaji wa rufaa ya kufutiwa dhamana kwa Mwenyekiti wa Chama cha Demokrasia na Maendeleo (Chadema), Freeman Mbowe na Mbunge wa Tarime Mjini, Ester Matiko.Katika mabishano ya jana, upande wa mashitaka ulipinga hoja za rufaa ya Mbowe na Matiko na kuiomba mahakama itupilie mbali rufaa hiyo.Mahakama hiyo leo itatoa uamuzi wa ama kutengua maamuzi ya Mahakama ya Kisutu au kukubaliana na maamuzi yaliyotolewa na Hakimu Mkazi Mkuu, Wilbard Mashauri. Mawakili wa serikali, Faraja Nchimbi, Simon Wankyo na Dk Zainabu Mango walipinga rufaa hiyo kwa hoja tatu kwa Jaji Sam Rumanyika wa Mahakama Kuu Kanda ya Dar es Salaam.Rufaa hiyo ilisikilizwa kwa dakika 150, kuanzia 2:30 hadi saa 5 asubuhi, huku kukiwa na ulinzi mkali wa askari Polisi zaidi ya 19 wenye silaha za moto na mabomu ya machozi ili kuhakikisha usalama unakuwepo muda wote mahakamani.Katika hatua nyingine, Mbowe na Matiko waliwasili katika Mahakama hiyo wakiwa chini ya ulinzi mkali wa askari Magereza wanane. Ukiwasilisha pingamizi za rufaa hiyo, upande wa mashitaka uliiomba mahakama hiyo itupilie mbali rufaa hiyo kwa sababu tatu walizodai.Walitaja sababu ya kwanza kuwa ni warufani kushindwa kukata rufaa kupinga dhamana iliyotolewa na Mahakama ya Hakimu Mkazi Kisutu hivyo haina mamlaka ya kusikiliza rufaa kwani taarifa ya kusudio la kukata rufaa haipo.Wakili Nchimbi alidai hoja kuwa masharti ya dhamana waliyopewa washitakiwa si sahihi kisheria kwa sababu Mahakama ya Kisutu ilitoa masharti ya dhamana kwa mwongozo wa Sheria ya Mwenendo wa Makosa ya Jinai (CPA).Alidai tangu mahakama ilipotoa masharti ya dhamana kati ya Machi na Aprili, mwaka huu, hayajawahi kukatiwa rufaa na warufani, kuwasilisha taarifa ya kusudio la kukata rufaa wala kuomba kuongezewa muda kukata rufaa. Hatujawahi kupokea maombi ya aina yoyote kupinga masharti ya dhamana dhidi ya wakata rufaa. Hii inaonesha waliridhika na masharti yote. Hoja masharti waliyopewa washitakiwa yako kinyume na sheria si sahihi, kwani wana mawakili madhubuti ambao wangeweza kuliona suala hilo mapema,  alidai Nchimbi.Pia alidai mahakama inapaswa kujikita katika haki ya msingi ya pande zote kwani Ibara ya 13 (6) (a) inawapa haki kusikilizwa na isipofanya hivyo watanyimwa haki ya msingi ya kikatiba.Alidai kitendo chao cha kuomba mahakama iwapatie muda wa kusoma na kujibu rufaa hiyo hakikuwa na lengo la kuchelewesha kesi na haina maana ya kuvunja haki kwani endapo kuna uharaka, ufanyike lakini haki zifuatwe.Wakili wa Serikali Mkuu, Dk Zainabu Mango alidai taarifa ya kusudio la kukata rufaa iliyowasilishwa na wakata rufani si sahihi.Alidai kifungu cha sheria kilichotumika katika taarifa ya kusudio la kukata rufaa hakiipi mahakama mamlaka ya kusikiliza rufaa hiyo kwani si sahihi, hivyo inapaswa kutupwa mbali. Sheria inaelekeza rufaa inayoletwa inatakiwa kutoa notisi ya siku 10 lakini haijafanyika hivyo na kifungu kilichotumika hakiipi mahakama mamlaka ya kusikiliza rufaa,  alidai Dk Mango.Wakili Wankyo kwa upande wake, alidai rufaa hiyo haijakidhi matakwa ya sheria kifungu cha 362 (1) kuhusu mwenendo wa shauri kuambatanishwa katika rufaa iliyokatwa.Alidai tangu kesi ya msingi ifunguliwe, kuna mambo mengi yaliyotokea ambayo mahakama ingeyapata yangesaidia kuiongoza kutenda haki. Nyaraka za mwenendo wa shauri tuliopatiwa zina upungufu kwani hazisomeki vizuri kwani kuna baadhi ya maneno yamekatwa na ilitakiwa tuzipate mara baada ya kuwasilisha rufaa hii ili tufanye maandalizi ya kutosha kwani tunaamini yapo mambo mengi yalizosababisha kufutwa kwa dhamana kwa warufani,  alidai Wankyo.Akijibu hoja hizo, Wakili wa Utetezi, Peter Kibatala kwa niaba ya warufani alidai sababu za upande wa mashitaka hazina mashiko kisheria kwani iko kimya kuhusu kuwasilisha taarifa ya kusudio la kukata rufaa kwamba inawezekana wakatoa kwa taarifa ya mdomo au maandishi.Alidai anayekata rufaa kutoka Mahakama ya Wilaya kwenda Mahakama Kuu inaelekeza taarifa ifanyike hata kwa mdomo lakini rufaa kutoka Mahakama Kuu kwenda Mahakama ya Rufani inatakiwa iwe ya maandishi.Alidai walitoa taarifa ya kusudio la kukata rufaa kwa mdomo mara Mahakama hiyo ilipotoa uamuzi wake Novemba 23, mwaka huu.Kuhusu mwenendo wa shauri, Kibatala alidai walikubaliana kutumia mwenendo wa shauri la Mahakama ya Kisutu ilivyoelekezwa na ni kweli mwenendo huo umekosewa lakini walipaswa kuendelea kuusoma ili kuelewa. Mwenendo huu wa shauri si mgeni kwao kwa sababu wao ndio walioandaa hati ya kiapo cha Kamanda wa Polisi Mkoa wa Kipolisi Ilala, Salum Hamduni na Ofisa wa Idara ya Uhamiaji. Sisi tumetaka mwenendo wa shauri kuanzia Novemba Mosi hadi Novemba 23, mwaka huu na tangu mwanzo wa kesi hii,  alidai Kibatala.Hata hivyo, Jaji Rumanyika alimhoji Kibatala endapo mahakama hiyo itatengua maamuzi ya Mahakama ya Kisutu, masharti ya kuwataka washitakiwa kuripoti polisi si yatabaki yalivyo? Alidai mahakama itaamua ifanye nini kwani wanajiandaa kulalamikia uamuzi wa awali.Jaji Rumanyika pia alihoji kama Mahakama ya Kisutu inaweza kubadilisha uamuzi, si ingeacha bila kuleta hoja ya masharti ya dhamana na kuhoji kama warufani walikuwa na mpango wa kukata rufaa dhidi ya masharti yaliyotolewa.Mahakama hiyo leo itatoa uamuzi wa ama kutengua maamuzi ya Mahakama ya Kisutu au kukubaliana na maamuzi yaliyotolewa na Hakimu Mkazi Mkuu, Wilbard Mashauri.Katika rufaa yao washitakiwa hao kwa kupitia Wakili Kibatala walidai wana sababu nne za kupinga uamuzi wa Mahakama ya Kisutu ikiwemo Mahakama hiyo kutowapa nafasi ya kujieleza wadhamini kwa mujibu wa sheria.Pia alidai mahakama imekosea kuwafutia dhamana washitakiwa kwa sababu Novemba 12, mwaka huu Mbowe na Matiko walifika mahakamani bila kukamatwa na bila kuwa chini ya ulinzi.Alidai masharti ya dhamana waliyopewa washitakiwa ni kinyume na sheria.