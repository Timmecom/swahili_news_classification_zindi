 UPANUZI wa Barabara ya Morogoro kutoka Kimara jijini Dar es Salaam hadi Kibaha yenye urefu wa kilomita 19.2, utachangia katika ukuaji wa uchumi nchini kwa kukuza biashara.Hayo yalibainishwa na Rais John Magufuli Dar es Salaam jana kwenye sherehe za kuweka jiwe la msingi upanuzi wa barabara hiyo zilizofanyika eneo la Kimara Stop Over ambayo itakuwa na njia nane na maeneo mengine njia 12.Rais Magufuli alisema kwa kuwa Jiji la Dar es Salaam linakua kwa kasi na litakuwa miongoni mwa majiji matano makubwa barani Afrika ifikapo mwaka 2030, pamoja na idadi ya watu inayokadiriwa kufikia milioni 10, hivyo upanuzi wa barabara hiyo utachochea ukuaji wa uchumi. Alisema Dar es Salaam itaungana na majiji mengine ambayo ni makubwa barani Afrika kama vile Jiji la Cairo nchini Misri, Lagos nchini Nigeria na Luanda nchini Angola kwa kukua kwa kasi na idadi ya watu kuongezeka.Barabara hiyo ambayo imepewa jina la Tanzania One, inajengwa na Kampuni ya Mkandarasi Mzawa inayoitwa Estim Construction Company Ltd kwa gharama ya Sh bilioni 141.5 na itakamilika katika kipindi cha miezi 30 (miaka miwili na nusu) kuanzia Julai mwaka huu.Rais Magufuli alisema barabara hiyo pia itaiunganisha zaidi kibiashara Tanzania na nchi jirani kama vile Malawi, Zambia, Jamhuri ya Kidemokrasia ya Congo (DRC), Burundi, Rwanda, Uganda na Kenya kutokana na barabara hiyo kuanzia kwenye lango la jiji ambako kuna Bandari ya Dar es Salaam.  Kutokana na barabara hiyo pia kuzihudumia nchi jirani kupitia Bandari ya Dar es Salaam, itakuwa inabeba mizigo mingi, hivyo kuendelea kuwa na barabara ya njia mbili haiwezekani kwa kuwa hazitoshi kutokana na msongamano wa magari,  alieleza Rais Magufuli.Rais Magufuli aliwataka viongozi wa chini yake kuhakikisha fedha zinazopelekwa kwa ajili ya miradi ya maendeleo ziwe zinatumika haraka katika kutekeleza miradi husika. Alitoa kauli hiyo baada ya kusikia kwamba kulikuwa na mvutano kuhusu ujenzi wa stendi mpya ya mabasi Dar es Salaam. Katika suala hilo, Rais Magufuli alisema alikusudia kuziondoa fedha hizo kama bado viongozi wa Jiji wangeendelea kuvutana kuhusu mkandarasi wa kujenga stendi hiyo na kumpongeza Mkurugenzi wa jiji hilo, Sipora Liana kwa kulisimamia jambo hilo kwa uthabiti.Awali, Waziri wa Ujenzi, Uchukuzi na Mawasiliano, Isack Kamwelwe alisema barabara hiyo ya Morogoro ina uwezo wa kupitisha magari 50,000 kwa siku, lakini zikijumuishwa pikipiki na bajaj, inapitisha jumla ya vyombo vya moto 70,000 kwa siku. Kutokana na ufinyu huo na katika kukidhi mahitaji ya kiuchumi kwa sasa, serikali iliamua kuipanua barabara hiyo katika njia nane hadi 12 katika baadhi ya maeneo.Kamwelwe alisema kutokana na Bandari ya Dar es Salaam kuanza kuzidiwa kwa kuwa na eneo finyu la kutunzia mizigo, alisema ifikapo Julai mosi mwakani, Bandari Kavu ya Kwala itaanza kupokea mizigo kutoka Bandari ya Dar es Salaam. Katika kuhakikisha barabara nchini zinadumu kwa faida ya uchumi endelevu wa nchi, Kamwelwe alisema kuanzia Januari 1, 2019, wizara yake itasimamia na kutekeleza sheria ya kudhibiti uzito wa mizigo kwenye magari.Alisema Tanzania ndiyo nchi pekee barani Afrika ambayo barabara zake zinapitisha mizigo yenye uzito wa tani 56 tofauti na nchi nyingi ambazo viwango vyao viko chini kama vile Afrika Kusini tani 51 na Kenya tani 54. Naye Mtendaji Mkuu wa Wakala wa Barabara Tanzania (Tanroads), Patrick Mfugale, alisema upanuzi wa barabara hiyo pia utajumuisha ujenzi wa madaraja sita katika Mto Kibamba, Kiluvya na Mpiji na kila mto utakuwa na madaraja mawili, lakini pia yatajengwa makaravati makubwa na makaravati madogo yatakuwa 30. Mpaka sasa mkandarasi ameshalipwa malipo ya awali Sh bilioni 21.1 na maandalizi ya mkandarasi yamekamilika kwa asilimia 96 na Mhandisi Mshauri ameshalipwa Sh milioni 86,  alieleza Mfugale. Wabunge wa Majimbo ya Ubungo na Kibamba, Saed Kubenea na John Mnyika wote kutoka Chama cha Demokrasia na Maendeleo (Chadema), walisema wanaunga mkono juhudi za Serikali ya Rais Magufuli katika kutekeleza miradi ya maendeleo nchini.Mbali na wabunge hao, baadhi ya wananchi waliozungumza na gazeti hili akiwemo mkazi wa Kibaha, Rose Kimario, Abiam Issa wa Kibo jijini Dar es Salaam na Daniel Kilango wa Kimara Tanesco, walimpongeza Rais Magufuli kwa kutekeleza miradi mikubwa kama hiyo ya kimaendeleo nchini.