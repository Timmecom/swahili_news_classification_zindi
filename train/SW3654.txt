 JESHI la Polisi limemkamata na kumpeleka gerezani kutumikia kifungo cha miaka mitano, Ofi sa Mtendaji wa Kijiji cha Lomwe wilayani Mwanga, Mussa Mteti baada ya awali kutoroka.Mteti alishitakiwa na Taasisi ya Kuzuia na Kupambana na Rushwa (Takukuru) kwa makosa matatu lakini alitoroka wakati kesi ikiendelea Mahakama ya Wilaya ya Mwanga. Akitoa taarifa hiyo, Mkuu wa Takukuru mkoani hapa, Holle Makungu, alisema mshitakiwa alikuwa na kesi Namba CC.63/2017 kwa makosa matatu ambapo mawili kati yake ni ya kufanya ubadhirifu kinyume cha kifungu cha 28 cha Sheria ya Takukuru namba 11/2017. Kosa la tatu ni kughushi muhtasari wa Kamati ya Fedha, Uchumi na Mipango ya Kijiji cha Lomwe na kupata Sh 270,000 kinyume cha sheria.Makungu alisema wakati kesi ikikaribia kutolewa hukumu, Mteti alikimbia na kumlazimu Hakimu wa Mahakama ya Wilaya, Mariam Lusewa kutoa hukumu wakati mshtakiwa akiwa hayupo mahakamani hapo.Awali akisoma hukumu hiyo, Oktoba 31, mwaka huu, Hakimu Lusewa alimtoza mshtakiwa faini ya Sh milioni mbili au kifungo cha miaka mitano kwa kosa la kwanza la ubadhirifu na kosa la pili kifungo cha miaka mitano au kulipa faini ya Sh milioni tano.Katika kosa la tatu la kughushi, alitakiwa kwenda jela miaka mitano, na kwamba adhabu zote zinakwenda kwa pamoja hivyo mshtakiwa atatumikia kifungo cha miaka mitano gerezani. Akizungumzia tukio hilo, Mkuu wa Takukuru mkoani hapa, Makungu alisema taratibu za kumpeleka Mteti gerezani kutumikia kifungo chake zimekamilika na ameanza adhabu yake.