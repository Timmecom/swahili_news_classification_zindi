 TIMU ya Mtibwa Sugar imewaambia Simba hata kama wanaenda kuweka kambi nchini Uturuki haitawafanya wawaogope kuelekea mchezo wao wa Ngao ya Jamii.Simba ambao kwa sasa wananolewa na kocha raia wa Ubelgiji, Patrick Aussems leo Jumapili walitarajiwa kwenda Uturuki kwa ajili ya kambi ya maandalizi ya msimu mpya 2018/19 na watakaa huko kwa wiki mbili.Mtibwa na Simba zinatarajiwa kukutana Agosti 18 mwaka huu kwa ajili ya mchezo wa Ngao ya Jamii utakaopigwa kwenye Uwanja wa CCM Kirumba, Mwanza.Msimu uliopita timu hizo zilipokutana kwenye mzunguko wa kwanza kwenye Uwanja wa Taifa, Dar es Salaam zilitoka sare ya kufungana bao 1-1 na mzunguko wa pili kwenye Uwanja wa jamhuri, Morogoro Simba waliibuka na ushindi wa bao 1-0.Akizungumza na gazeti hili, Msemaji wa Mtibwa, Thobias Kifaru alisema kuwa wanajua huko Simba wanapokwenda kuna mazingira mazuri, ambayo yatawaruhusu kukamilisha programu zao kikamilifu na kuufanya mchezo wao kuwa mgumu.Alisema kuwa wao wameamua kutokwenda mbali na Morogoro, hivyo wapo Dar es Salaam wakijiandaa na mchezo huo wa Ngao ya Jamii pamoja na msimu mpya, huku wakiliongezea nguvu benchi lao la ufundi kwa kumpa kazi ya Ukurugenzi wa Ufundi aliyekuwa kocha wa taifa Stars, Salum Mayanga. Tunajua wao wanakwenda huko watakuta mazingira mazuiri ya kujiandaa lakini hiyo haimaanishi kama watatufunga kirahisi, sisi tupo Dar tunajiandaa na msimu mpya pamoja na mchezo huo na tunaamini hawatatusumbua tutakapokutana,  alisema Kifaru.