 WAKATI Serikali ya Kenya imelaani matamshi ya kibaguzi dhidi ya wafanyabiashara wa kigeni yaliyotolewa na Mbunge wa Jimbo la Starehe nchini humo, Charles Njagua maarufu kwa jina la Jaguar, mbunge huyo amekamatwa.Taarifa kutoka nchini humo zinasema kuwa mbunge huyo alikamatwa na vyombo vya dola kwa amri ya Mkurugenzi wa Upelelezi wa Makosa ya Jinai (DCI) wa nchi hiyo kutokana na kauli zake za kibaguzi dhidi ya wageni.Alikamatwa jana nje ya ukumbi wa Bunge na kupelekwa katika kituo cha polisi, ambacho hakijajulikana. Jumatatu wiki hii, mbunge huyo aliipa serikali ya nchi hiyo muda wa saa 24 kuhakikisha inawaondoa na kuwarudisha kwao wafanyabiashara wote wa kigeni waliopo kwenye jimbo lake, wakiwemo Watanzania.Njagua alisema kama Serikali ya Kenya itashindwa kufanya hivyo, atashirikiana na wananchi wa jimbo hilo kuvamia maduka ya wafanyabiashara hao na kuwatoa kwa nguvu, ikiwemo kipigo na kuwapeleka uwanja wa ndege ili serikali iwarudishe kwao. Moja ya sababu zilizomfanya mbunge huyo kutoa kauli za chuki dhidi ya wafanyabiashara wa kigeni ni kwamba wananchi wa jimbo lake hawana uwezo wa kushindana kibiashara na wafanyabiashara hao kutoka Tanzania, Uganda, China na mataifa mengine.Tamko la Serikali ya Kenya Jana Serikali ya Kenya kupitia kwa Msemaji wake, Kanali mstaafu Cyrus Oguna, ilisema inalaani matamshi ya mbunge huyo na kuwataka wafanyabiashara wa kigeni kuwa watulivu na kuendelea kufanya biashara zao, kwa kuwa serikali inawahakikishia usalama wao na wa biashara zao. Oguna kupitia taarifa yake kwa vyombo vya habari, alisema kauli za kibaguzi hazina nafasi katika mazingira huru ya utandawazi, lakini pia ni kinyume na Katiba ya Jamhuri ya Kenya. Mara nyingi Rais Uhuru Kenyatta amekuwa akisisitiza kuhusu dhana ya uwazi na ukaribishaji kwa Waafrika wenzetu na jumuiya ya kimataifa kuitembelea nchi yetu, kushirikiana na Wakenya na kuwekeza kwa uhuru nchini mwetu. Kwa bahati mbaya mtu mmoja anatumia vibaya uhuru wa kujieleza kwa kuwahamasisha wananchi kuvunja utamaduni wetu wa ukarimu kwa wageni, serikali haikubaliani na kauli hizi za kibaguzi za Njagua, alieleza Oguna. Kutokana na kadhia hiyo, serikali ya Kenya imesema kauli ya Njagua si msimamo wa serikali na kuwahakikishia raia wote wa kigeni wanaoishi na kufanya kazi nchini humo usalama wao binafsi na biashara zao. Lakini, pia serikali hiyo ilisema ina matumaini kuwa nchi zote jirani na jumuiya ya kimataifa, zitaendelea kushirikiana na Wakenya mahali popote walipo duniani.Jaguar ni nani? Nje ya siasa, Jaguar ambaye jina lake halisi ni Charles Njagua Kanyi ni bilionea aliyeokolewa kimaisha kupitia kipaji chake cha muziki. Ingawa aliishi katika umasikini `kupindukia  ikiwa ni pamoja na kuosha magari ili ajipatie pesa ya kumudu mlo wa siku, Jaguar alianza kubadilisha maisha yake baada ya kujikita katika muziki, akifyatua kazi moja baada ya nyingine na kujipatia mashabiki lukuki ndani na nje ya Afrika Mashariki. Miongoni mwa kazi zake za muziki ni pamoja na nyimbo za  Utaweza Kweli ,  Kigeugeu ,  Kipepeo  na  Kioo .Hakuishia kupata mashabiki na umaarufu tu, bali alivuna pia pesa alizozitumia vyema, kwa kuwekeza katika katika biashara mbalimbali, ikiwemo nyumba za kisasa anazoishi na kupangisha. Kiwango chake cha utajiri kinachomfanya kuwa mmoja wa wasanii waliofanikiwa mno kimaisha, kinapimwa pia na maisha yake mengine, kwani anamiliki ndege binafsi na ana kampuni mbalimbali za usafirishaji, ikiwemo utitiri wa magari ya kifahari yanayokadiriwa kumgharimu zaidi ya Sh bilioni moja.Baadhi ya magari hayo ni Range Rover Sport, Bentley, Mercedes Benz E240 na Lexus GL 450, BMW 5 Series, Toyota Mark X na kadhalika. Umaarufu wake na kukubalika kwake kwa watu wa rika mbalimbali, ndiko kulikomfanya ajitose kwenye siasa.Kwa mara ya kwanza aliingiza kete yake ya kisiasa katika uchaguzi mkuu wa mwaka 2017, akiwania ubunge katika Jimbo la Starehe na kuibuka mshindi. Wakati anawania ubunge, Jaguar ambaye ni mmoja wa wabunge vijana nchini Kenya, alisema ameguswa na njia za nyota wa muziki wa kizazi kipya wa Tanzania, Joseph Haule `Profesa Jay  aliyeng ara kimuziki na baadaye kufanikiwa kuingia bungeni mwaka 2015.Hivyo, naye aliahidi kuingia katika siasa, ndoto ambayo ameitimiza, ingawa uchonganishi wake dhidi ya raia wa kigeni, umeitia doa nyota yake. Madai ya mkenya kutekwa Dar Katika hatua nyingine; Jeshi la Polisi limethibitisha kuwepo na taarifa zilizoripotiwa katika Kituo cha Polisi cha Oysterbay za kutoweka kwa mfanyabiashara wa Kenya, Raphael Ongangi katika mazingira ya kutatanisha huku watu watatu wasiojulikana wakidaiwa kutoweka naye.Akizungumzia tukio hilo la Juni 24, mwaka huu, Kamanda wa Polisi Mkoa wa Kinondoni, Kamishna Msaidizi wa Polisi, Mussa Taibu alisema mke wa mfanyabiashara huyo, Veronica Kundya aliripoti kituoni hapo taarifa za kukamatwa kwa mumewe na watu wasiojulikana. Ni kweli tuna taarifa zimeripotiwa za kukamatwa kwa Ongangi na watu wasiojulikana, sisi hatuwezi kusema ametekwa au la kwa sababu tuna vyombo vingi vyenye mamlaka ya kumkamata mtu na kumhoji juu ya jambo fulani, sasa hatujajua kama ametekwa au la, ila tunaendelea na upelelezi kubaini amekamatwa na nani na wapi yuko, alisema Kamishna Taibu.Awali, taarifa za tukio hilo zilitumwa kwenye baadhi ya mitandao na nyingine kutumwa kwa vyombo vya habari, zikisema mfanyabiashara huyo raia wa Kenya alitekwa akiwa njiani kurejea nyumbani akiwa na mkewe na watoto. Taarifa hiyo ilisema tukio hilo ni la juzi saa tatu na nusu usiku kwenye makutano ya barabara za Karume na Msasani, eneo la Oysterbay, jirani na Ubalozi wa Uganda.Akizungumzia tukio hilo kwenye taarifa hiyo, mke wa mfanyabiashara huyo ambaye ni Mtanzania, alisema wakiwa kwenye gari yao aina ya Land Rover Discovery Sport , watu watatu walikuja ghafla na kuwalazimisha wafungue milango na kuingia, kisha kumlazimisha Veronica kuendesha gari kuelekea eneo la Safari Beach, jirani na soko la samaki la Msasani.Taarifa hiyo ilisema kamera za CCTV zilizokuwa eneo la tukio, zilionesha magari matatu na pikipiki mbili na wanaume wengine, wakilifuata gari la mfanyabiashara huyo na kumtoa ndani ya gari lake na kumpandisha kwenye gari nyingine na kumuacha mkewe na gari.Hata hivyo zipo taarifa zinasema baada ya mkewe kuachwa, alipewa maagizo ya kusubiri maelekezo na baada ya saa moja kupita, mumewe alimpigia simu huku akipewa masharti na watu waliomshikilia kumtaka mkewe aende nyumbani na asitoe taarifa popote.Baada ya maelekezo hayo, Veronica aliondoka na kwenda moja kwa moja Kituo cha Polisi cha Oysterbay, kutoa taarifa na kisha akaenda kutoa pia taarifa Ubalozi wa Kenya juu ya tukio hilo. Inasemekana, Ongangi anaendesha kampuni ya usafirishaji wa mizigo kutoka Bandari ya Dar es Salaam na nchi jirani zikiwemo Jamhuri ya Kidemokrasia ya Congo (DRC), Zambia na Rwanda.