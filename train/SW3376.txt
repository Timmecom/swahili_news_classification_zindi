 Programu hiyo imeweza kuwajengea uwezo wazalishaji wadogo na kuwaunganisha na masoko na taasisi za kifedha, kutoa mafunzo ya uongezaji wa thamani wa mazao pamoja na ukarabati wa barabara za vijiji hivyo zinazoanzia mashambani pia na ukarabati wa ghala la kuhifadhi mazao na ujenzi wa soko la mchele.Akizungumza wakati timu ya ufuatiliaji na tathmini ya MIVARF ilipotembelea wilaya hiyo, Mkurugenzi Mtendaji wa Halmashauri ya Wilaya ya Chato, Joel Hari alisema wananchi 3,961 wa vijiji 12 vya kata za Nyamirembe, Kigongo na Ichwankima wamenufaika na utekelezaji wa programu hiyo. Programu hii imekarabati barabara zenye urefu wa kilometa 28.1 za vijijini zinazoanzia mashambani kwa gharama ya Sh 1,118,235,000. Hii imesaidia kupunguza gharama za kusafirisha,  alisema Hari.