 BODI ya Mikopo ya Wanafunzi wa Elimu ya Juu (HESLB) imevuka lengo la makusanyo ya mikopo kuanzia Julai hadi Desemba mwaka jana, kwa kukusanya Sh bilioni 94.01 huku lengo likiwa ni kukusanya Sh bilioni 71.4 kwa kipindi hicho.Makusanayo hayo ni ongezeko la asilimia 8.7, ikilinganishwa na Sh bilioni 85.88 zilizokusanywa kipindi kama hicho kwa mwaka wa 2017 kwa lengo hilo hilo la kukusanya Sh bilioni 71.4.Akizungumza na waandishi wa habari jana, Mkurugenzi Mtendaji wa bodi hiyo, Abdul-Razaq Badru amebainisha kuwa malengo ya mwaka mzima kwa kipindi cha Julai hadi Julai ni kukusanya Sh bilioni 150 kutokea kwa wanufaika wa mkopo huo na kuongeza kuwa kwa makusanyo hadi ya Julai hadi Desemba mwaka jana, yanaashiria dalili ya nzuri ya kufikia lengo.Alisema, kwa kipindi hicho cha Julai hadi Desemba, HESLB iliwabaini wanufaika wapya zaidi ya 12,600, ambao walikuwa hawajaanza kurejesha mikopo yao ambapo walibanwa na kuanza kurejesha.Alisema hatua hiyo imesababisha idadi ya wadaiwa wanaorejesha mikopo kufikia 198,656 kwa sasa.Aliongeza,  Malengo yetu kwa mwaka mzima ni kukusanya Sh bilioni 150 na hivyo kwa kuanza kwa kukusanya Sh bilioni 94.01 hadi hiyo Desemba tunaona kuwa tunaelekea vema na tutafikia lengo la kukusanya Sh bilioni 150 kwa mwaka, na ninaomba waajiri waendelee kutusaidia kukusanya pia madeni haya, Alisema bodi hiyo imekuwa ikikumbana na changamoto hasa kwa baadhi ya wafanyakazi waliojiajiri na hata wengine kuajiriwa, kujenga utamaduni wa kukwepa kulipa deni. Ifahamike kuwa hizi fedha zikikusanywa ndio zitatumika kuwakopesha wanafunzi wengine  alisema.Aliwataka waajiri kuzingatia taratibu za kisheria, zinazowataka kukata asilimia 15 ya mshahara ghafi wa mnufaika na kuwasilisha makato hayo HELSB ndani ya siku 14 baada ya makato ya kila mwezi.Pia Mkurugenzi huyo alizindua rasmi huduma ya mfumo wa serikali wa ukusanyaji wa mapato (GePG).Aliwataka waajiri na wanufaika, kutumia mfumo huo kulipia mkopo wa bodi hiyo ya mikopo kwa wanafunzi.Aliwataka kunakili namba ya kumbukumbu, inayopatikana kwenye ankara zao na kufanya malipo kupitia benki au simu za mkononi.