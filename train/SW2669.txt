 TAASISI ya Kuzuia na Kupambana na Rushwa (Takukuru) Mkoa wa Dodoma katika kipindi cha Oktoba hadi Desemba mwaka jana, imepokea na kuzifanyia kazi taarifa 139 za rushwa na makosa mengine.Akitoa taarifa kwa umma, Naibu Mkuu wa Takukuru Mkoa wa Dodoma, Musa Chaulo amesema katika kipindi hicho, taasisi hiyo ilifanya uchunguzi wa majalada 13 na kukamilisha na matatu kati yake kesi zake zimefunguliwa mahakamani.Alisema katika taarifa hizo zilizopokelewa, Serikali za Mitaa iliongoza kwa kuwa na tuhuma 43, Idara ya Afya (18), Mahakama (18), Mabaraza ya kata (17), elimu (14), polisi (12), maji (8) na (9) zilizosalia zilihusu vyuo vya elimu ya juu, mashirika ya umma, mifugo na za viongozi wa kisiasa.Aidha, katika kipindi hicho taasisi hiyo pia ilifuatilia matumizi ya fedha za miradi 20 ya maendeleo yenye thamani ya Sh bilioni 44.7, lengo likiwa ni kuhakikisha kwamba fedha za miradi ya maendeleo zinatumika vizuri katika miradi iliyopangwa kwa wakati, miradi hiyo inaekelezwa kwa ubora na thamani halisi ya fedha inapatikana. Miradi iliyofuatiliwa ni miwili ya ujenzi yenye thamani ya Sh bilioni 35.5, ya maji tisa yenye thamani ya Sh bilioni 6.32 , miwili ya afya yenye thamani ya Sh milioni 900, mmoja wa barabara wenye thamani ya Sh milioni 700, mitatu ya mifugo yenye thamani ya Sh milioni 678 na mitatu ya elimu yenye thamani ya Sh milioni 636.4, Katika miradi hiyo iliyofuatiliwa uchunguzi umeanza kufanyika katika miradi ya maji na elimu,  amesema.Amesema katika kipindi hicho, Takukuru pia iliendelea na jukumu lake la kuelimisha umma kuhusu kuzuia na kupambana na rushwa kwa mujibu wa sheria ya Kuzuia na Kupambana na Rushwa Namba 11 ya mwaka 2007.Chaulo alisema taasisi hiyo, ilishirikiana na jamii katika mapambano dhidi ya rushwa kwa kuelimisha umma kwa lengo la kuongeza ufahamu wa wananchi katika masuala ya rushwa na kuboresha ushiriki wao katika kuizuia. Katika kuelimisha umma huko semina 24 zilitolewa, mikutano ya hadhara 36, vimefunguliwa vilabu vya wapinga rushwa 25 vilivyoanzishwa katika shule za msingi na sekondari na vilabu vya wapinga rushwa 45 katika shule za msingi, sekondari na vyuo vikuu vimeimarishwa,  amesema.Pia ziliandikwa makala tatu, vipindi vya redio vitano vimerushwa na pia yalifanyika maonesho mawili mkazo umewekwa kwa kila mwananchi kuwa mzalendo katika mapambano dhidi ya rushwa.