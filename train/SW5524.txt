 WIZARA ya Afya, Maendeleo ya Jamii, Jinsia, Wazee na Watoto imewashauri wajawazito na wagonjwa wengine kutumia vituo vya afya vilivyopo kupata tiba badala ya kutumia moja kwa moja Hospitali ya Taifa ya Muhimbili.Kauli hiyo imetolewa leo bungeni na Waziri wa Afya, Ummy Mwalimu alipokuwa akijibu swali la nyongeza la mbunge wa Viti Maalumu, Anatropia Thenest (Chadema).Anatropia alitaka kufahamu Serikali ina mpango gani wa kupanua jengo la mama na mtoto katika Hospitali ya Taifa ya Muhimbili ambapo hata akin mama wajawazito wawili hawawezi kupishana kwenye varanda.Akijibu swali hilo, Waziri Ummy amesema ni vyema akinamama wajawazito kutumia vituo vya afya vilivyopo ili kupisha Hospitali hiyo ya Taifa itumike kwa ajili ya kuwahudumia akinamama wajawazito wenye matatizo ili kuepuka mlundikano wa wagonjwa.Amesema katika vituo vya afya vipya vilivyojengwa na serikali ni vya kisasa na vinahuduma zinazohitajika kwa ajili ya wakina mama wajawazito ikiwemo vyumba vya faragha vya kujifungulia.  Nawashauri akinamama wajawazito na wengine kutumia vituo vyetu vya afya ili kuepukana na msongamano wa wagonjwa,  amesema.Awali, akijibu swali la msingi la mbunge huyo Naibu Waziri wa Wizara hiyo Faustine Ndungulile alisema Rais John Magufuli alielekeza kuwa jengo lililokuwa likitumiwa na Wizara hiyo kama ofisi katika Hospitali ya Taifa Muhimbili lilibadili matumizi yake na kutumika kwa ajili ya akinamama wajawazito na watoto.Amesema kutokana na jengo hilo awali lilikuwa ni ofisi na sasa linatumika kwa matumizi ya akinamama wajawazito na watoto hivyo miundombinu yake hairuhusu kufanyiwa upanuzi.Ndungulile amesema hata hivyo jengo hilo limewekwa viti vya kutosha katika varanda ambavyo vinatosheleza kukaa akinamama pamoja na wenza wao  Natoa rai kwa wanaume kuambatana na wenza wao kliniki ili kupata elimu ya kutunza ujauzito, maandalizi ya kujifungua na matunzo ya mtoto ajaye,  alieleza.Alisema katika jengo hilo lina vitanda 20 vya kujifungulia ambavyo vimetenganishwa na mapazia imara ambapo akinamama hawaonani wakati wa kujifungua hivyo kutunza faragha zao.