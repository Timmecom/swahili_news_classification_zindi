 KOCHA wa Simba, Patrick Aussems amesema kikosi chake kilistahili kupata ushindi kwa sababu walicheza vizuri kuliko Yanga.Yanga na Simba walikutana Uwanja wa Taifa juzi katika mchezo wa marudiano wa Ligi Kuu Tanzania Bara na Simba kuibuka na ushindi wa bao 1-0 lililofungwa na mshambuliaji wake mahiri, Meddie Kagere.Kwenye mechi ya mzunguko wa kwanza baina ya timu hizo zenye upinzani mkali kwenye soka la Tanzania, zilitoka sare ya bila ya kufungana.Aussems alisema baada ya mechi hiyo kuwa kikosi chake kilitawala sehemu kubwa ya mchezo huo na walistahili kupata ushindi walioupata. Tulicheza soka la kuvutia kwa dakika zote za mchezo na ushindi wetu unaongeza morali kwa kikosi changu na kuendelea kujitengenezea mazingira mazuri kwenye michezo inayokuja,  amesema Aussems.Kocha wa Yanga, Mwinyi Zahera amesema kupoteza mchezo huo wa juzi kulisababishwa na wachezaji wake kukosa ubunifu wa kujua kama wapinzani wao wanamiliki mchezo na wafanyeje kuwadhibiti. Nimekubali matokeo, Simba walistahili kushinda kwa kuwa walicheza vizuri katika kipindi chote cha mchezo na kwa upande wetu wachezaji walikosa umakini na ubunifu ni wakati gani tucheze kupata matokeo,  amesema Zahera.Ushindi huo umewafanya wekundu hao wa Msimbazi, Simba kurejea kwenye nafasi ya tatu kwenye msimamo wa ligi hiyo kwa kufikisha pointi 39 baada ya kucheza michezo 16 .Huku Yanga wakiendelea kushika usukani kwa hazina ya pointi 58 baada ya kucheza michezo 24, licha ya kupoteza mchezo huo uliotawaliwa na Simba mwanzo mwisho.Huo ni mchezo wa pili kupoteza kwa vinara hao kwani mchezo wa awali walipoteza ugenini dhidi ya Stand United kwa bao 1-0 katika uwanja wa CCM Kambarage Shinyanga.