 WIZARA ya Fedha na Mipango ya Uchumi imesaini makubaliano na Benki ya Dunia ya mkopo wa dola za Marekani milioni 125 utakaowezesha serikali kupanua wigo wa huduma za umeme.Waziri wa Fedha, Uzziel Ndagijimana (pichani) alisema programu hiyo itasaidia serikali kutekeleza mpango wa upatikanaji wa umeme kwa asilimia 100 ifikapo 2024 kutoka asilimia 45 ya sasa kupitia mpango wa taifa wa kufikia asilimia hizo.Alisema makubaliano hayo yataongeza kuunganisha umeme kwa kaya 154,000 nchi nzima.  Programu hii itaondoa changamoto katika sekta ya nishati kama kupunguza gharama za umeme, kuongeza upatikanaji wa nishati kuongeza mapato na mengineyo,  alisema.Meneja wa Benki ya Dunia, Yasser El- Gammal, alisema nchi hiyo imeongeza uzalishaji mara tatu tangu mwaka 2008, lakini itakuwa na maana zaidi ikiwa wananchi wote watapata umeme. Kwa sasa, Rwanda inazalisha megawati 220 za umeme, ikiwa ni ongezeko kutoka megawati 76 mwaka 2010 na kuwa makubaliano hayo yalithibitishwa na Bodi ya benki hiyo siku moja kabla ya kusainiwa. Alisema nchi hiyo italipa mkopo kwa miaka 38 huku kukiwa na kipindi cha mpito cha miaka sita kwa riba ya asilimia 0.5.