 WIZARA ya Mambo ya Nje na Ushirikiano wa Afrika Mashariki imeziandikia barua rasmi nchi zilizoonesha nia ya kuhitaji walimu wa kufundisha lugha ya Kiswahili kutoka hapa nchini.Hatua hiyo imekuja baada ya nchi nyingi za Afrika, kuonesha nia ya kuhitaji walimu Kiswahili, lakini haikuwahi kueleza rasmi idadi ya walimu wanaowahitaji. Kaimu Mkuu wa Kitengo cha Mawasiliano katika wizara hiyo, Ally Kondo alisema hayo alipozungumza na gazeti hili. Kwa sasa siwezi kusema idadi ya nchi hizo, lakini tunasubiri majibu kwani baada ya kupata idadi ya walimu na ngazi wanazohitaji, tutaanza kuratibu jinsi ya kuwapeleka, lakini kwa sasa nchi ya Ethiopia imeteua Chuo Kikuu kimoja kitakachofundisha Kiswahili,  alisema.Baraza la Kiswahili Tanzania (BAKITA) limeanzisha mpango wa kuwapiga msasa walimu wa lugha ya Kiswahili, kwa lengo la kuhakikisha walimu hao wanakuwa na viwango stahili kuweza kufundisha kokote duniani.Kufikia mwezi uliopita, Bakita ilikuwa imewapiga msasa na kuwasajili walimu 95 katika kanzidata, tayari kufundisha Kiswahili sahihi kwa wageni. Akizungumza mchakato wa kupeleka walimu wa lugha hiyo katika nchi mbalimbali ikiwemo zilizoomba hadharani kupatiwa walimu kama Rwanda, Misri na Sudan Kusini, Msanifu Lugha Mkuu wa Bakita, Consolatha Mushi alisema wanaendelea na mkakati wa kupiga msasa walimu wa lugha na kuwaingiza katika kanzidata kuendana na utaratibu uliowekwa.Alisema awali lilikuwa tamko la serikali, lakini sasa wao wanaandaa barua ziende kwenye nchi hizo ili waweze kubainisha wanahitaji walimu wa kada zipi. Alisema wapo walimu wa shule za msingi, sekondari na vyuo vikuu, hivyo ni vyema kutambua mahitaji na kupeleka walimu hao kwa utaratibu unaofaa.Alisema wamekuwa wakifanya vikao vinavyohusisha wizara zote zinazohusika na utaratibu mzima wa elimu, ajira, vibali na mengineyo. Alitaka Bakita kuhakikisha wanatoa mafunzo kwa ajili ya kuwapiga msasa, kabla ya kwenda ughaibuni kufundisha.Msasa huo utawawezesha walimu kuwa na uwezo wa kufundisha wageni kwa ujuzi wa kufundisha Kiswahili sahihi. Alibainisha kuwa mwitikio wa walimu wa lugha kwa sasa ni mzuri, kwani darasa la awamu ya kwanza lilipata walimu 29 na awamu ya pili 29. Wengine wanaendelea kusajiliwa kupigwa msasa na hatimaye kusajiliwa katika kanzidata.Alitaja sifa za walimu wanaoweza kupigwa msasa ni wale waliosoma lugha, hata katika masomo ya Kiingereza na Kifaransa, kwani Bakita wanawezesha kutoa elimu ya lugha hiyo kwa wageni.Tayari taasisi ya Lugha Afrika imebainisha lugha ya Kiswahili kuwa moja ya lugha zinazokubalika katika nchi za Afrika, hivyo kuweza kuwa lugha ya mawasiliano kwa bara hilo. Alisema ni vema kujiweka tayari kwa mahitaji na wanachofanya ni kuangalia kanzidata, kuna wataalamu wa lugha hiyo kwa kiasi gani wanaofundisha wageni Kiswahili kwa ustadi kutoka Bakita ili kuimarisha ufundishaji na kupeperusha bendera ya nchi vema.