 WATU wawili wanaodaiwa kuwa majambazi wamefariki dunia kwa kupigwa risasi na wenzao, baada ya kutaka kuwatoroka askari wakati wa operesheni ya kuwasaka majambazi mkoani Shinyanga.Kamanda wa Polisi Mkoa wa Shinyanga, Saimon Haule alithibitisha hayo jana alipozungumza na waandishi wa habari. Alieleza kuwa mauaji hayo yalitokea juzi saa 3:00 usiku katika vichaka vya Mtaa wa Buhangija Kata ya Ibinzamata Manispaa ya Shinyanga. Kamanda aliwataja waliouawa ni Geoffrey Ntabazi (29) na Ramadhani Masoud (33), ambao walikuwa wahusika kwenye matukio ya unyanganyi na uvunjaji ya Januari 28 na 30, mwaka huu.Kamanda Haule alisema watu hao wanaodaiwa kuwa ni majambazi, walikufa kwa kupigwa risasi na majambazi wenzao, baada ya kutaka kuwatoroka wakati wa operesheni ya kuwasaka majambazi waliotajwa na marehemu hao kuhusika kwenye matukio ya unyanganyi na uvunjaji.Alisema majambazi hao walitaja silaha ambayo huitumia pamoja na wenzao, waliokuwa wamejificha kwenye vichaka eneo la Buhangija. Baada ya kufika hapo, ghafla majambazi hao waliokuwa wamejificha, walianza kuwashambulia askari na kumpata jambazi mmoja na mwingine aliyekuwa ameongozana na askari.