 MKUU wa Mkoa wa Kilimanjaro, Anna Mgh wira ameivunja na kuiondoa madarakani serikali ya kijiji cha Mheza wilayani Same, kwa tuhuma za kupora mashamba ya wananchi na kuchangia uwepo wa migogoro ya mara kwa mara.Alitaja sababu nyingine ya kuvunjwa kwa serikali hiyo ni migogoro ya mipaka baina ya kijiji hicho na kijiji cha Maore na kusababisha malalamiko mengi kutoka kwa wananchi. Mkuu huyo wa mkoa alichukua hatua hiyo baada ya kupokea malalamiko ya wananchi kwenye mkutano wa hadhara wa kata ya Maore na kuiagiza halmashauri ya wilaya kuunda serikali ya mpito hadi uchaguzi ujao wa serikali za mitaa.Hatua iliyochukuliwa na Mkuu wa mkoa ni sehemu ya utekelezaji wa agizo la Waziri wa Ardhi, Nyumba na Maendeleo ya Makazi, William Lukuvi alipokuwa katika ziara ya Makamu wa rais, Samia Suluhu Hassan hivi karibuni mkoani hapa.Katika ziara hiyo, Waziri Lukuvi alielezea kukerwa na mabango kuhusu migogoro ya ardhi kuoneshwa kwa makamu wa rais, akidai hiyo ni dalili ya viongozi wa halmashauri, wilaya na mkoa kushindwa wajibu wao.Aidha Mgh wira aliitaka halmashauri hiyo kutekeleza tangazo la serikali la mwaka 1991 lililoagiza kuundwa kwa mamlaka ya mji mdogo katika eneo hilo ili kuondoa migogoro ya mipaka kati ya vijiji hivyo ambayo imedumaza maendeleo ya wananchi kwa miaka 20.Mkurugenzi mtendaji wa halmashauri hiyo, Anna-Clair Shija aliwataka viongozi wa vitongoji na vijiji wa wilaya hiyo kumaliza migogoro yao, badala ya kuwasubiri viongozi wa ngazi za juu kutatua. Hata hivyo, wananchi wamepongeza hatua ya serikali na kueleza kuwa viongozi hao akiwemo kaimu mwenyekiti wa kijiji hicho, Sabuni Nyungu wamekuwa wakitumia mwanya wa migogoro hiyo kuwadhulumu wananchi mashamba yao wakiwemo wanawake wajane.