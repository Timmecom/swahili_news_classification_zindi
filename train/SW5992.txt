 WADAU mbalimbali wa kilimo wameipongeza kampuni ya mbolea ya YARA Tanzania kwa ufanisi, hasa kufanikisha upatikanaji na usambazaji wa mbolea kwa wakati na kufuata bei elekezi sambamba na msimu wa kilimo mwaka 2019/20.Wakizungumza kwa nyakati tofauti mara baada ya kufanyika kwa mkutano hivi karibuni jijini Dar es Salaam uliowakutanisha mawakala, wasambazaji wa mbolea wa kampuni hiyo na wadau wa kilimo ili kujitathmini kiutendaji kwa msimu uliopita na pia kupeana mikakati ya usambazaji mbolea kwa msimu mpya wa kilimo unaokuja.Mkurugenzi wa Maendeleo ya Biashara na Miradi wa Benki ya Maendeleo ya Kilimo (TADB), Augustino Chacha alisema YARA Tanzania inafanya kazi kubwa ya kuhakikisha mbolea inamfikia mkulima kwa wakati na kumpatia elimu stahiki ya matumizi ya mbolea hiyo na kupelekea tija ya uzalishaji mazao kuongezeka.Alisema mafanikio yanayopatikana sasa katika sekta ya kilimo katika kuzalisha mazao yenye tija yanatokana na matumizi sahihi ya mbolea, elimu ya kilimo bora na upimaji wa afya ya udongo, kitendo kinachofanywa na YARA maeneo mengi hapa nchini.