 SERIKALI imetoa kanuni mpya za usimamizi wa mazingira katika kutekeleza agizo la kutotumika kwa mifuko ya plastiki nchini ambapo faini zake zimo za kifungo cha siku saba jela na faini ya hadi Sh bilioni moja.Chini ya kanuni hizo mpya, atakayekutwa na mfuko wa plastiki atatozwa faini ya kati ya Sh 30,000 hadi Sh 200,000 pamoja na kifungo cha siku saba, huku msafirishaji wa mifuko hiyo nje ya nchi akikabiliwa na faini ya kati ya Sh milioni tano hadi Sh milioni 20 au kifungo cha miaka miwili jela.Hata hivyo wauzaji wadogowadogo watakaokutwa na mifuko hiyo faini yake ni Sh 100,000 hadi Sh 500,000 pamoja ama kifungo cha miezi mitatu jela.Pamoja na kanuni hizo, serikali imesisitiza kuwa asiwepo mtendaji au mgambo atakayehusika kupiga virungu, kubeba mtu yeyote kwa kosa la kukutwa akiwa amebeba mfuko wa aina hiyo badala yake elimu itawale ya kuzuia matumizi ya mifuko hiyo.Kadhalika kanuni hizo zimetoa mamlaka kwa serikali za mitaa, kutoza faini hizo na zibakie katika chombo hicho hadi hapo utaratibu mwingine utakapotolewa baadaye.Kanuni hizo zilisomwa Dar es Salaam jana mbele ya kikao cha watendaji wa Halmashauri za Manispaa ya Dar es Salaam na Wakili Mkuu wa Serikali, Anjella Kileo.Akisoma kanuni hizo, Anjella alisema kwa watengenezaji wa mifuko hiyo faini yake inaanzia Sh milioni 20 hadi Sh bilioni moja ama kifungo cha miaka miwili jela na kwa mtumiaji wa kawaida akikabiliwa na faini ya Sh 30,000 hadi Sh 200,000 ama kifungo cha siku saba.Kuhusu kanuni hizo, Anjella alisema Mkurugenzi Mkuu wa Baraza la Wakaguzi wa Mazingira anaweza kufifisha kosa lakini pia iwapo mkosaji atashindwa kuridhika na maamuzi ana uwezo wa kukata rufaa kwa Waziri wa Nchi, Ofisi ya Makamu wa Rais (Muungano na Mazingira) ndani ya siku 30. Kwa mujibu wa kanuni ya nane, mwenye makosa atapelekwa mahakamani iwapo atakataa kosa na iwapo atakubali atapewa karatasi ya kulipa na kusaini lakini pia asiyeridhika na maamuzi ya Mahakama anaweza kukata rufaa kwa Mahakama za juu zaidi,  alisema.Alisema kwa yule ambaye hataridhika na ukaguzi wa Mkaguzi atakata rufaa kwa Waziri mwenye dhamana hiyo ndani ya kipindi hicho cha siku 30. Kanuni hizi si sehemu ya kukusanya mapato, lengo ni mtu kuchagua kilicho bora na kizuri kwa ajili ya kulinda mazingira na afya kwa ujumla,  alisema Anjella.Alisema kanuni hizo zimebainisha baadhi ya bidhaa zilizosamehewa na kuendelea kutumika ikiwa ni pamoja na vifungashio vya dawa, vifungashio vya mabati, vifungashio vya bidhaa za kilimo, mifuko migumu ya taka na hata mifuko migumu ya kusindika vyakula.