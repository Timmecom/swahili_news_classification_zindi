 MKUU wa Wilaya ya Kaskazini B Unguja, Rajab Ali Rajab amevunja ndoa ya wanafunzi wawili wa kidato cha pili, ambao walikuwa wapo katika hatua za mwisho za kuoana.Rajab alithibitisha kuvunjwa kwa ndoa hiyo. Alisema alifanya hivyo baada ya kupata taarifa za mipango ya  posa  kwa wanafunzi hao, ambao wanatarajiwa kufanya mitihani ya kidato cha pili wiki ijayo. Alisema lengo la Serikali ya Mapinduzi ni kuona wanafunzi wanapiga hatua kubwa ya maendeleo katika masomo yao na siyo kuacha masomo na kuingia katika ndoa.Aliwataka wazazi kuacha kuwahusisha watoto wao katika ndoa wakiwa wadogo, kwani kufanya hivyo ni kuharibu maisha yao ya baadaye.  Serikali imevunja ndoa ya wanafunzi wawili ambao walikuwa wapo katika maandalizi ya kuoana, kitendo ambacho hakikubaliki,  alisema. Mama mzazi wa mtoto wa kike, Mwantanu Juma Khamis alikiri kwamba walikuwa katika maandalizi ya hatua za mwisho za kuwaozesha watoto hao, baada ya kubainika kujiingiza katika mapenzi. Khamis alisema mtoto wake wa kike alikuwa akiaga anakwenda shule, lakini kumbe alikuwa akifanya miadi na mwanafunzi mwenzake wa kiume. Nililazimika kufanya maandalizi ya ndoa kwa sababu mtoto wangu wa kike alikuwa hasikii wala haoni, tayari alikuwa amezama katika mapenzi na nilikuwa naogopa atakuja kupata ujauzito. alisema.Mwalimu wa Shule ya Bumbwini Mafufuni, ambaye hakuwa tayari kutaja jina lake gazetini, alikiri kuwepo kwa tukio hilo. Alisema ipo idadi kubwa ya wanafunzi, waliojiingiza katika mapenzi wangali bado wanasoma na wadogo, jambo linalochangia kushuka kwa ufaulu wa mitihani ya kitaifa siku hadi siku. Tunakabiliwa na tatizo la wanafunzi kujiingiza mapema katika mahusiano ya kimapenzi huku maendeleo ya elimu yakidorora kwa kiwango kikubwa,  alisema. Baadhi ya wanaharakati wa sekta ya elimu Zanzibar, wamekuwa wakiipigia kelele Sheria ya Elimu ya mwaka 1982, wakiitaka iwabane wazazi wanaowaozesha watoto wangali wanasoma.