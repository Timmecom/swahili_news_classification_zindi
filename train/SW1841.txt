 MKUU wa Wilaya ya Longido mkoani Arusha, Frank Mwaisumbe amewataka wauza ardhi katika wilaya hiyo (madalali) wawili na kiongozi wa kijiji, kuripoti ofi sini kwake ili kuhojiwa baada ya kudaiwa kuwa wameuza ardhi mara mbili kinyume cha sheria na kuzua taharuki na mgogoro mkubwa wilayani humo.Alitoa agizo hilo baada ya kusikiliza mgogoro wa ardhi wa wakazi wa wilaya hiyo na mfanyabiashara mmarufu Arusha, Philemon Mollel na Mjumbe wa Serikali ya Mtaa wa Oriandeke, Saitoti Leketai, jana.Aliagiza mjumbe huyo ahojiwe kuhusu mgogoro huo, madalali wawili wa ardhi wilayani, Lekenywa Asamburii na Paulo Nabii kuchukuliwa maelezo juu ya mgogoro huo ofisini kwake wiki ijayo. Hatua hiyo imetokana na wakazi watatu wilayani humo, Ismail Abdi, Aisha Mkwawa na Jane Sylvester kulalamikia mbele ya DC huyo kuporwa ardhi yao na Mollel, muuza nafaka na mazao mkoani Arusha.Akizungumza katika kikao hicho, Abdi alidai mwaka 2007 alifika Ofisi ya Serikali Kijiji cha Oriandeke na kuomba eneo la ardhi kujenga maegesho ya magari makubwa, hivyo alikubaliwa kwa masharti ya kujenga darasa moja. Alisema baada ya kupatiwa eneo hilo, alilisafisha na kulipima na alipata viwanja vitatu, namba 97, 99 na 101 kitalu E, lakini wakati akitaka kujenga ghafla eneo hilo lilizungushiwa ukuta na kuwekwa nguzo. Jane alisema mwaka 2010 alipewa kiwanja namba 141 na serikali ya kijiji hicho, ambako mwaka 2010 alifanikiwa kukipima na kisha kukilipia, lakini ghafla alikuta eneo lake limezungushiwa ukuta na Mollel.Aisha alilalamika mbele ya Mkuu wa Wilaya hiyo kwamba ameporwa kiwanja namba 143 ambacho alikilipia kisheria na mfanyabiashara huyo huku akiiomba serikali imsaidie kupata haki yake stahiki.Mollel alipopewa nafasi ya kuzungumza mbele ya kikao hicho, alipinga tuhuma za kupora viwanja hivyo na kubainisha mbele ya Mkuu huyo kwamba mwaka 2012 alikutana naa baadhi ya madalali wa ardhi wilayani humo ambao walimweleza kuna maeneo ambayo yanauzwa na serikali ya kijiji hicho. alidai alifika ofisi za kijiji hicho na kununua ardhi, ekari moja na nusu na kisha kulipia Sh milioni nane, na alipewa mkataba na kisha kuanza mchakato wa kuvipima na kufanikiwa kupata viwanja vinane. Mwaisumbe aliamuru madalali na viongozi waliohusika kuuza maeneo hayo waletwe mbele ya kikao hicho ili waeleze mchakato wa ununuzi wa maeneo hayo kabla hajatoa uamuzi wa mgogoro huo.