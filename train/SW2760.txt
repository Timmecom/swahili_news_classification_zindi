 Akizungumza wakati wa uzinduzi wa IPO hiyo juzi, Mtendaji Mkuu wa DSE, Moremi Marwa alisema mauzo hayo yataendelea kwa wiki tatu na kufungwa rasmi Juni 3 mwaka huu saa 11 Alasiri. Alisema wanauza hisa hizo kwa lengo la kupata mtaji wa Sh bilioni 7.5."Ninaamini kwamba kiasi hiki cha fedha ni kidogo na hivyo tunaamini kuwa ndani ya wiki tatu tutakuwa tumepata kiasi hicho."Marwa alisema kwamba hisa hizo zitauzwa katika matawi yote ya benki ya CRDB yaliyopo nchini pamoja na madalali mbalimbali ambao wamesajiliwa na DSE.Aliongeza kuwa wakishafunga mauzo ya awali, DSE itajiorodhesha katika soko la hisa Dar es Salaam kuziingiza hisa hizo katika soko la pili kuwezesha wanahisa kuuza na kununua hisa zaidi kwa bei itakayoamuliwa na nguvu ya soko.Naye Mtendaji Mkuu wa Orrbit, Laurean Malauri alisema kwamba IPO hiyo itakuwa yenye mafanikio makubwa kwa kuwa kampuni ya DSE imekuwa inapata faida kwa miaka mitatu mfululizo na pia IPO hiyo inauzwa kwa punguzo la asilimia 12 kwa hisa na Sh bilioni 7.5 zinazotafutwa ni kiasi kidogo kukipata.