 IDADI ya tembo na wanyamapori waliokuwa wakiwindwa na majangili imeendelea kuongezeka kutokana na juhudi za Wizara ya Maliasili na Utalii kudhibiti na kufanikiwa kutokomeza vitendo vya ujangili nchini.Pia sensa iliyofanywa katika mfumo wa ikolojia wa Selous na Mikumi mwaka 2018 inaonesha kuwa idadi ya tembo haipungui na vile vile sensa hiyo haikubaini mizoga mipya ya tembo waliouawa na majangili katika mfumo huo wa ikolojia.Akitoa hotuba yake wakati wa kuwasilisha bungeni Makadirio ya Mapato na Matumizi kwa Mwaka wa Fedha 2019/2020, Waziri wa Maliasili na Utalii, Dk Hamisi Kigwangalla alisema serikali imepiga hatua na kupata mafanikio makubwa katika kutokomeza ujangili.Alisema sensa iliyofanywa ya mfumo wa ikolojia wa Selous na Mikumi mwaka 2018 yanaonesha idadi ya tembo haipungui na idadi ya wanyamapori wengine waliokuwa wakiwindwa imeongezeka hali inayosababisha wanyamapori kuanza kuonekana katika maeneo ambayo awali haikuwa rahisi kuwaona.Waziri Kigwangalla alitoa mfano kuwa hivi karibuni tembo wameonekana eneo la Chuo Kikuu cha Dodoma mara mbili na kuongeza kuwa mafanikio hayo makubwa ya kudhibiti ujangili pia umewezesha mapapa wakubwa wa ujangili kukamatwa, kufikishwa mahakamani na kuhukumiwa vifungo vya miaka mingi akiwemo mhalifu sugu Yang Lan maarufu kama Malkia wa Ndovu.Alisema pia juhudi hizo za kupambana na ujangili zimewezesha kutambua mbinu mbalimbali na mitandao haramu ambayo imekuwa ikifanikisha vitendo hivyo na kuongeza kuwa hivi karibuni walinaswa baadhi ya watumishi wa umma na hakimu mmoja kwa tuhuma za kushiriki kwenye mtandao wa kusaidia na kulinga majangili. Kwa mujibu wa waziri huyo, wizara inaendelea kuwasaka watu wote wanaofadhili, kuwezesha na kulinda ujangili hadi kutokomeza kabisa uhalifu huo wa kuhujumu rasilimali za Taifa.Wizara ya Maliasili na Utalii imeomba katika mwaka wa fedha 2019/2020 idhinishiwe na Bunge Sh 120,202, 638, 734 kwa matumizi ya Wizara ya Maliasili na Utalii na kati ya fedha hizo Sh 71,312, 649,000 ni kwa ajili ya matumizi ya kawaida na Sh 48,889,988,734 ni kwa ajili ya miradi ya maendeleo.