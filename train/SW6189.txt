 APRILI 26, 2018. Ni siku ya historia kwa wakazi wa mkoa wa Dodoma na Watanzania kwa jumla. Hii ni baada ya Rais John Magufuli kuitangaza Manispaa ya Dodoma kuwa Jiji la Dodoma. Nimejaribu kuangalia majiji yaliyopo nikaona kuna Jiji la Dar es Salaam, Jiji la Tanga, Jiji la Mbeya, Jiji la Mwanza, na kwa mamlaka niliyonayo kuanzia leo natangaza Dodoma siyo Manispaa tena, bali linakuwa jiji na kuanzia leo tarehe 26 mwezi huu na mwaka huu aliyekuwa Mkurugenzi wa Manispaa atakuwa Mkurugenzi wa Jiji la Dodoma,  anasema Rais Magufuli.Siku hiyo hiyo, Rais Magufuli anaahidi kwenda kukutana na Rais wa Benki ya Maendeleo ili kuzungumza naye kwa ajili ya kupata fedha za kufanya miradi ya maendeleo kwa bajeti ya jiji badala ya kupata fedha za miradi yenye sura ya manispaa. Huo ni mwaka 2018 ulioipandisha hadhi Dodoma na kuifanya kuingia katika urithi wa matukio ya kihistoria Tanzania.Bunge lapitishaSpika wa Bunge la Jamhuri ya Muungano wa Tanzania, Job Ndugai anakaririwa na HabariLeo akisema:  Bunge litahakikisha linatengeneza Sheria ya Tamko la Dodoma kuwa Makao Makuu ambayo haitakuwa rahisi kukanyagwa kanyagwa na kubadili.  Haijalishi kama sheria itakuwa na ukurasa mmoja, jambo la msingi kuwe na kipengele kinachotamka Dodoma kuwa Makao Makuu ya nchi kisheria. Suala hili limekuwa kwenye Ilani ya CCM (Chama Cha Mapinduzi) kwa miaka mingi sana, hivyo tunataka kutunga sheria ambayo siyo tu kwamba siyo rahisi kukanyagwa kanyagwa, bali pia ambayo ni vigumu kuibadili. Huo ndio mwaka 2018 unaoelekea ukingoni. Itakumbukwa kuwa, serikali iliwasilisha bungeni Muswada wa Sheria ya Kulitangaza Jiji la Dodoma kuwa Makao Makuu ya Nchi wa Mwaka 2018 uliolenga kulifanya Jiji la Dodoma kuwa Makao Makuu ya Tanzania. Kupitia kwa muswada huo kunafanya sasa kuwepo Sheria ya Tamko la Makao Makuu ya Mwaka 2018 ambayo madhumuni yake ni kutangaza Jiji la Dodoma kuwa makao makuu ya Tanzania.Sheria hiyo inatambua Tamko la Aprili 26 mwaka huu la Rais John Magufuli alipotangaza Manispaa ya Dodoma ambayo ni Mji Mkuu wa Tanzania kuwa Jiji la Dodoma. Pia inatambua uamuzi wa mwaka 1973, ambapo Rais wa kwanza wa Tanzania, Mwalimu Julius Nyerere alitangaza Manispaa ya Dodoma kuwa makao makuu wa chama tawala; CCM na serikali. Kutungwa kwa sheria hiyo kunaifanya azma ya serikali kuhamia Dodoma kutimia na kuwa ndoto ya kweli.Asili ya Dodoma kuwa mji wa SerikaliKumbukumbu zinaonesha kuwa safari ya serikali kuhamia Dodoma ilianza tangu mwaka 1970. Lengo la safari hii lilikuwa kuutumia mji huu ulio katikati ya nchi kuwa kituo cha kuhudumia Watanzania wote au kutoa fursa kwa wananchi kutoka pande zote nchini kupata huduma za kiserikali bila kusafiri umbali mrefu. Mwaka 1973, Serikali inaamua kuanzisha Mamlaka ya Ustawishaji Makao Makuu (CDA) na kuundwa Programu ya Ustawishaji Makao Makuu Dodoma, ili kukidhi vigezo muhimu vya kuwa makao makuu ya nchi.Kimsingi, historia ya serikali kuhamia katika mji huyo ni ndefu na inaanza kuonesha matunda yake kamili mwaka 2016, ikiwa ni zaidi ya miaka 40, baada ya Rais John Magufuli kuweka bayana maamuzi na nia ya kutekeleza kwa vitendo azima ya serikali kuhamia Dodoma. Rais Magufuli baada ya kuingia madarakani katika anatangaza wazi kuwa Serikali itahamia Dodoma ifikapo 2020. Hatua hiyo inaondoa sintofahamu ya muda mrefu pamoja na kuwapo juhudi za serikali za kuwezesha uhamishaji makao makuu kupitia maamuzi mbalimbali ya chama tawala, Baraza la Mawaziri, nyaraka na miongozo ya serikali na matamko ya viongozi wakuu wa kitaifa.Hadi Desemba 8 mwaka huu, takwimu zinaonesha kuwa watumishi 6,531 kati ya watumishi takribani 7,000 wa wizara zote, walikuwa wamehamia Dodoma ikiwa ni sawa na asilimia 87.5 huku kundi la mwisho la watumishi 400 lilitarajia kuhamia kabla ya mwaka huu kuisha. Awamu ya kwanza ya watumishi 1,789 walihamia Dodoma mwaka 2016 wakiongozwa na Waziri Mkuu, Kassim Majaliwa. Kisha, ikafuata awamu ya pili kati ya Novemba, 2017 ambapo watumishi 2,130 walihamia Dodoma wakiongoza na Makamu wa Rais, Samia Suluhu Hassan na tayari awamu ya tatu kati ya Machi na Juni ni watumishi 2,612.Matarajio ni hadi mwisho wa mwaka 2018 zoezi la kuhamishia watumishi Dodoma liwe limekamilika na kuendelea na utekelezaji wa majukumu ya Serikali. Aidha, Katibu Mkuu Ofisi ya Waziri Mkuu, Maimuna Tarishi anabainisha kuwa hakuna mtumishi aliyehamia Dodoma ambaye anaidai serikali fedha za uhamisho.Mji wa SerikaliSerikali inajenga mji wa serikali katika eneo la Mtumba kilomita 7 nje kidogo ya Jiji la Dodoma. Ujenzi wa Mji wa Serikali unatekelezwa ikiwa ni sehemu ya mpango mkakati wa kuhakikisha watumishi wa serikali Dodoma ili wafanye kazi katika mazingira mazuri na yenye miundombinu yote itayorahisisha utendaji kazi wa kila siku. Serikali imeshatoa takribani Sh bilioni 1 za awamu wa kwanza kwa ajili ya ujenzi wa ofisi kwa ziara zote na kazi hizo kupewa vyombo vya ulinzi na usalama, jambo ambalo linao. Wizara 21 zimeanza hatua za awali za ujenzi ikiwemo kusafisha maeneo yao, kuweka mipaka, kuchimba misingi, kumwaga zegi na wengine uwekaji wa nondo na matofali ili kuanzia Januari, wizara kadhaa zianze kuhamia katika eneo hilo.Akizungumza katika ziara ya Waziri wa Nchi Ofisi ya Waziri Mkuu anayeshughulikia Sera, Uratibu, Bunge, Kazi, Vijana, Ajira na Watu wenye Ulemavu, Jenista Mhagama alipotembelea na kukagua ujenzi wa majengo ya ofisi za serikali katika eneo la Mji wa Serikali Ihumwa Dodoma, Katibu Mkuu Ofisi hiyo, Maimuna Tarishi anasema hatua ya serikali kuhamisha ofisi zake katika eneo hilo ina tija hasa ukizingatia kuwa tayari asilimia 87.5 ya watumishi wameshahamia Dodoma.Mpango wa utekelezaji wa ujenzi huo kwa awamu ya kwanza umefikia asilimia 82 na unatarajiwa kukamilika Januari 2019 ambapo viongozi na baadhi ya watumishi wanapaswa kuwa wamehamia katika eneo hilo mapema mwakani. Azma ya serikali ni kuhakikisha inajenga majengo bora yenye kuzingatia mahitaji yote muhimu ikiwemo miundombinu ya umeme, maji safi na taka, teknolojia ya habari na mawasiliamo (Tehama), mawasiliano na barabara katika mji wa Serikali Ihumwa.BaloziUjerumani imekuwa nchi ya kwanza kufungua ofisi ndogo mjini Dodoma itakayofanya pia shughuli za kibalozi. Pia Umoja wa Mataifa umeshafungua ofisi yake ya mawasiliano jijini hapa. Rais Magufuli alikabidhi hati miliki za viwanja kwa mabalozi wanaoziwakilisha nchi zao hapa nchini na wawakilishi wa mashirika ya kimataifa yenye makazi yake hapa nchini kwa ajili ya kujenga ofisi na makazi jijini Dodoma. Hatimiliki zilizokabidhiwa ni 62 za balozi za nchi mbalimbali na 5 ni za mashirika ya kimataifa. Kila kiwanja kina ukubwa wa ekari 5.Hivyo Serikali kuhamia Dodoma kutoka Jiji la Dar es Salaam ni tukio la kihistoria linalopaswa kuandikwa katika vitabu na kumbukumbu za nchi yetu ikiwa ni wazo lililoanzishwa na Baba wa Taifa (Nyerere) lililoanza kutekelezwa kuanzia mwaka 2016 Serikali ilipohamia rasmi Dodoma na  limetiwa mhuri mzito  Aprili 26, mwaka huu Rais Magufuli alipoipandisha hadhi Manispaa ya Dodoma kuwa Jiji la Dodoma.