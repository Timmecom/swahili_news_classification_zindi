 KOCHA Mkuu wa Simba, Patrick Aussems amefunguka kuwa tayari amepata dawa ya kumaliza tatizo la safu ya ulinzi kuruhusu kufungwa mabao kabla ya mchezo wao wa marudiano wa Ligi ya Mabingwa Afrika dhidi ya UD Songo keshokutwa.Katika mchezo uliopita wa Ngao ya Jamii uliozikutanisha Simba na Azam FC ambao ulimalizika kwa wekundu hao wa Msimbazi kushinda 4-2, safu yake ya ulinzi ilionekana kufanya makosa ya wazi hali iliyotia hofu kwa baadhi ya mashabiki juu ya mchezo wao dhidi ya UD Songo.Katika mchezo wa kwanza Simba na UD Songo zilimaliza dakika 90 bila kufungana hivyo ili Simba isonge mbele inahitaji kupata ushindi wa aina yoyote.Akizungumzia hali ya maendeleo ya timu yake kocha huyo raia wa Ubelgiji alisema kuwa, baada ya mchezo wa Azam alianza kulifanyia kazi tatizo hilo na tayari ameshalimaliza, Alisema kulikuwa na makosa kadhaa yaliyokuwa yakifanyika sio tu kwa mabeki bali timu nzima hivyo yote ameshayarekebisha.Aliongeza kuwa mchezo huo ni muhimu kwa timu yake hivyo amejaribu kuiandaa timu kuepuka kufanya makosa yatakayoigharimu timu. Tunajaribu kadiri tuwezavyo kurekebisha makosa yetu tuliyoyabaini katika mechi zilizopita, wengi wanaona tatizo kubwa ni safu yetu ya ulinzi lakini nilichokifanya ni kuiboresha timu yote.  Kwenye mpira timu inapofungwa makosa huwa yanaanzia mbali, ushambuliaji kiungo na kumalizikia kwa mabeki,  alisema Aussems.