 Hayo yalisemwa na Waziri wa Biashara, Viwanda na Masoko Nassor Ahmed Mazrui wakati alipozungumza na wajasiriamali walioshiriki katika Maonesho ya Siku ya Wafanyakazi duniani Mei Mosi yaliyofanyika katika viwanja vya Amaan.Alisema miongoni mwa njia zitakazowawezesha wajasiriamali kuonesha bidhaa zao na kuziuza ni kufanya maonesho ya kibiashara yatakayohudhuriwa na wananchi mbalimbali ikiwemo wafanyabiashara. Wizara ya Biashara, Viwanda na Masoko imefungua milango kwa wajasiriamali na taasisi mbalimbali kuandaa Maonesho ya kibiashara yatakayotangaza biashara zao na kupata soko,  alisema.Kwa mfano alisema Maonesho ya Mei Mosi yalionesha kwamba taasisi na wajasiriamali mbalimbali na taasisi wanao uwezo wa kutangaza bidhaa zao wanazotengeneza au kuzalisha. Nimefurahishwa na bidhaa zinazozalishwa na wajasiriamali mbalimbali ambazo zimetengenezwa na wafanyabiashara,  alisema.Baadhi ya bidhaa zilizooneshwa na wajasiriamali na kuonesha ubunifu mkubwa ni utengenezaji wa zao la mwani kwa matumizi mbalimbali ikiwemo keki na mkate.Mmoja ya wajasiriamali wanaozalisha na kutengeneza zao la mwani kwa matumizi mbalimbali ikiwemo keki, Bimkubwa Haji alisema zao la mwani limeongezeka thamani yake kufuatia kuongezeka kwa matumizi mbalimbali.