 KATIKA kuhakikisha nchi za Jumuiya ya Afrika Mashariki (EAC) zinafunguka zaidi kimiundombinu, Benki ya Maendeleo Afrika (AfDB) imeridhia kutoa fedha za utekelezaji wa miradi mikubwa ya barabara kuanzia mwaka kesho.Kwa uamuzi huo, barabara ya Rumonge- Gotaz nchini Burundi na ya Kabingo-Kasulu-Manyovu nchini Tanzania, zinatarajiwa kuunganishwa kwa kujengwa kwa kiwango cha lami. Aidha, barabara ya kutoka Malindi-Mombasa-Lunga Lunga nchini Kenya hadi Horohoro-Tanga-Bagamoyo nchini Tanzania, maeneo yaliyopo Pwani ya Bahari ya Hindi, nazo zinatarajiwa kupata sura mpya.Hii ina maana kwamba fedha za AfDB zitagusa miradi mikubwa ya barabara katika nchi tatu kati ya sita za EAC, nyingine zikiwa Uganda, Rwanda na Sudan Kusini. Kwa mujibu wa taarifa ya Sekretarieti ya EAC, Mkurugenzi Mkuu wa AfDB katika Ukanda wa Mashariki mwa Afrika, Gabriel Negatu alisema benki hiyo imeidhinisha Dola za Marekani milioni 322 kwa ajili ya barabara ya Rumonge-Gitaz na Kabingo- Kasulu-Manyovu.Fedha hizo zitahusisha pia ujenzi wa Kituo cha Huduma Kwa Pamoja Mpakani katika mpaka wa Manyovu- Mugina unaozihusisha Tanzania na Burundi. Vituo vya aina hiyo vimetengwa katika maeneo mbalimbali ya mipaka ya Tanzania na nchi jirani, cha mwisho kikizinduliwa mwishoni mwa wiki katika mpaka wa Namanga, unaozitenganisha Tanzania na Kenya.Vituo vingine vya aina hiyo ni Rusumo katika mpaka wa Tanzania na Rwanda, Mtukula mpaka wa Tanzania na Uganda, Tunduma katika mpaka wa Tanzania na Zambia na Holili mpaka wa Tanzania na Kenya upande wa mkoa wa Kilimanjaro.Alisema AfDB imelazimika kutoa fedha kutokana na kuridhishwa na faida za miradi ya barabara. Alitoa mfano wa Athi River (Kenya)-Namanga-Arusha iliyosaidia kupunguza urefu wa safari kutoka siku nzima hadi saa nne tu kati ya miji ya Nairobi na Arusha.Alisema hayo mwishoni mwa wiki wakati wa uzinduzi wa Kituo cha Huduma Kwa Pamoja Mpakani Namanga, ulioshirikisha Rais John Magufuli na Rais wa Kenya, Uhuru Kenyatta. Njia hii ya kusuka miundombinu ina faida nyingi, moja ikiwa ni kurahisisha shughuli za kibiashara, hivyo kukuza uchumi na maendeleo kwa ujumla. Kwa kutambua hilo, ndiyo maana AfDB ikatoa Dola za Marekani milioni nane kwa ajili ya kituo cha huduma kwa pamoja upande wa Kenya,  alisema. Aliongeza kuwa upande wa Tanzania, kituo kimejengwa kwa fedha za watanzania na Shirika la Misaada la Maendeleo la Japan (JICA).Alisema kituo hicho ni sehemu ya barabara kuu ya Arusha-Namanga-Athi River iliyojengwa kwa Dola za Marekani milioni 147, kati ya hizo Dola milioni 79 zikitoka AfDB. Kiasi kingine kilitoka Serikali za Tanzania na Kenya na pia Benki ya Ushirikiano wa Kimataifa ya Japan (JBIC).AfDB imekuwa mdau mkubwa wa maendeleo katika Ukanda wa Afrika Mashariki kutokana na kujikita katika miradi mingi, miongoni ukiwa wa maji mkoani, Arusha uliowekewa jiwe la msingi juzi na Rais Magufuli. Mradi huo wenye thamani ya Sh bilioni 520, unahusisha fedha za serikali ya Tanzania.