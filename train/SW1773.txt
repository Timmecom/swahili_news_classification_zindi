 BODI ya Michezo ya Kubahatisha imesema katika kuhakikisha inadhibiti michezo hiyo imekamata mashine 500 za kamari zilizokuwa zimefungwa maeneo yasiyoruhusiwa na kuruhusu watoto chini ya miaka 18 kucheza michezo hiyo.Aidha, kuna kitengo maalumu cha malalamiko kwa mitandao ya simu inayosumbua watumiaji wa simu kwa kutuma ujumbe maalumu wa kuhamasisha kucheza michezo hiyo ambayo ni starehe.Ofisa Mwandamizi Mkaguzi wa bodi hiyo, Humud Abdul Hussein amesema katika kudhibiti michezo hiyo wamefanya ukaguzi nchi nzima.Alisema mashine hizo zinatakiwa kuwa katika maeneo maalumu, ikiwa ni pamoja na ndani ya baa na si nje, ili kuruhusu watu wazima kushiriki lakini katika maeneo mbalimbali watu walikuwa wakifunga nje ya baa na maeneo ya wazi, hivyo watu wa rika mbalimbali kucheza.Ameitaja mikoa iliyokaguliwa na kukamata mashine hizo kuwa Arusha, Kilimanjaro, Singida, Dodoma, Pwani, Tabora, Kigoma, Lindi, Mtwara, Katavi katika mipaka yote ya nchi na kwingineko.Amesema maeneo ya mipakani kuna tatizo kubwa kwa wageni kufanya biashara hizo za michezo ya kubahatisha bila kufuata sheria na kuondoka katika nchi zao, lakini sasa kwa kushirikiana na jeshi la polisi wamedhibiti huku wakiendelea kutumia vyombo vya habari kuelimisha umma.Aliongeza kuwa, kwa kutumia mfumo maalumu unaoangalia michezo yote ya kubahatisha wanaweza kuthibiti ikiwa inakwenda kinyume cha sheria kwa wataalamu kufuatilia mifumo hiyo mara kwa mara.Mkaguzi huyo amesema katika kampeni yao ya kuelimisha umma kuwa michezo ya kubahatisha ni burudani na siyo ajira, imesaidia kuondoa malalamiko ya wananchi kudhulumiwa fedha zao kwa kutumia fedha nyingi katika michezo hiyo.Kutokana na wimbi la vijana wengi kujihusisha na michezo ya kubahatisha na kusahau majukumu ya ujenzi wa taifa, hivi hivi karibuni Serikali ikishirikiana na Bodi hiyo imebuni na kutengeneza mfumo maalumu ambao utatumika kudhibiti uchezaji wa michezo hiyo.Pia, mfumo huo utatumika kudhibiti udanganyifu ambao unafanywa na waendeshaji wa michezo ya kubahatisha ili Serikali ipate mapato yake halali kwa kuifuatilia kwa kutumia wataalamu wa teknolojia ya mawasiliano.Ujumbe wa simu Akizungumzia usumbufu wa kutumiwa ujumbe wa simu na michezo ya bahati na simu, mwananchi anatakiwa kwenda katika bodi hiyo na kujaza fomu maalumu ya malalamiko kwa kuonesha ujumbe unaotumwa, kisha bodi hiyo kuwasiliana na kampuni husika.Alisema bodi itawasiliana na wahusika wa michezo hiyo inayosababisha usumbufu kwa wananchi hatua stahili zitachukuliwa huku akibainisha watu mbalimbali wamekuwa wakifika na kujaza fomu hizo kisha hatua kuchukuliwa.Alisema mara nyingi wanaolalamika ni wale waliowahi kucheza michezo hiyo, au walioingia katika mtandao husika, lakini pia wapo wanaopata usumbufu huo bila kucheza michezo hiyo, bali kuhamasishwa kucheza.