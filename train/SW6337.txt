 SPIKA wa Bunge, Job Ndugai amemaliza mgogoro kati yake na Mbunge wa Shinyanga Mjini, Steven Maselle (CCM), kwa kuwataka wabunge wamsamehe mbunge huyo kutokana na makosa aliyofanya.Uamuzi wa Ndugai wa kumsamehe Maselle (pichani) ulifanyika bungeni jana, kinyume na Azimio la Kamati ya Kudumu ya Haki, Maadili na Madaraka ya Bunge, iliyopendekeza Maselle asimamishwe kuhudhuria mikutano mitatu tangu jana liliposomwa Azimio hilo.Kabla ya kutoa uamuzi huo, Spika alimtaka Maselle ambaye ni Makamu wa Kwanza wa Rais wa Bunge la Afrika (PAP) kutumia dakika 10 kujieleza bungeni baada ya kumwandikia ujumbe akiomba kupewa nafasi hiyo na kumruhusu, utaratibu ambao haujawahi kufanyika bungeni awali. Maselle aliomba radhi kwa Spika, Bunge na wabunge kutokana na usumbufu walioupata kutokana na sakata hilo.Pia alimuomba radhi Rais John Magufuli kama Mwenyekiti wa Chama Cha Mapinduzi (CCM) na Waziri Mkuu, Kassim Majaliwa kama Mwenyekiti wa Wabunge wa CCM bungeni. Alisema alipewa barua ya kutakiwa kurudi nchini kwa muda mfupi na kutakiwa kuwepo bungeni siku ya pili yake, jambo ambalo kwake halikuwa rahisi kutokana na majukumu aliyokuwa nayo kama Makamu wa Rais wa PAP.Alisema pia asingeweza kukata tiketi kwa wakati, kutokana na Bunge kutomlipia na kutomsaidia fedha, lakini pia asingeweza kurudisha chumba cha hoteli. Hivyo busara ilimwongoza kuwasiliana na viongozi wa kitaifa. Alisema alifanya mawasiliano na viongozi hao wa kitaifa, si kwa lengo la kugonganisha mihimili, bali ni kutokana na kutafuta suluhisho.Alisema pia alishindwa kuitikia mwito wa Spika Ndugai kwa wakati, kutokana na kushangazwa na hatua yake ya kuwasiliana na Rais wa PAP ili kumtaka arudi nyumbani, bila hata kumpigia simu yeye kumuuliza nini kinaendelea ndani ya Bunge la PAP Afrika Kusini.Akitoa uamuzi, Spika Ndugai alimtaka Maselle aache uongo, fitna na kugonganisha mihimili, na kusema amesononeka sana kutokana na kumdanganya Rais na Waziri Mkuu kwa kuandika ujumbe wa shutuma, ambazo si za kweli. Alisema Maselle amekuwa akiandika ujumbe mwingi ukiwemo wa kumtaka ampe gari, nyumba na ulinzi, jambo ambalo yeye kama Spika hana uwezo wa kutoa vitu hivyo isipokuwa Rais tu. Mdogo wangu Maselle uache uongo, unawadanganya viongozi. Tabia hizo uache za kupeleka uongo kwa Rais, mwacheni ana kazi nyingi, unamzeesha na unamchonganisha na viongozi,  alisema. Alisema kama anaona kwamba Spika anamtendea visivyo, angetafuta wazee kadhaa na kwenda nao kwake, badala ya kutuma ujumbe kwa viongozi kumchonganisha na viongozi wa mhimili mwingine.Awali, Mwenyekiti wa Kamati ya Haki, Maadili na Madaraka ya Bunge, Emmanuel Mwakasaka, alilitaka Bunge liazimie kwamba Maselle asimamishwe kuhudhuria mikutano mitatu ya Bunge kuanzia jana katika mkutano wa 15 na hivyo asingehudhuria mkutano wa Agosti, Novemba na Januari mwakani.Maselle alituhumiwa kwa kuchonganisha viongozi, kughushi nyaraka, kutohudhuria vikao vya Bunge bila kibali cha Spika na kudharau mwito uliomtaka arejee Tanzania ili afike mbele ya kamati hiyo kwa mahojiano.Kamati hiyo ilibaini kwamba Maselle amekiuka masharti ya Kifungu cha 26(e) cha Sheria ya Kinga, Haki na Madaraka ya Bunge kwa vitendo vyake vya kudharau kwa mamlaka ya Spika, kudhalilisha Bunge na kuchonganisha viongozi, kutohudhuria baadhi ya vikao vya mkutano wa Bunge la Bajeti kwa kusafiri nje ya nchi bila kupata kibali cha maandishi cha Spika.Alisema vitendo hivyo vinalishushia hadhi Bunge na viongozi wa Bunge na hivyo kuleta taswira mbaya mbele ya umma wa Watanzania na mbele ya jumuiya ya kimataifa. Kamati ilimtia hatiani Maselle kwa kutenda vitendo, ambavyo ni kinyume cha sheria na hivyo Bunge likapendekeza adhabu yoyote kwa kadri itakavyoonekana inafaa kwa kosa la kudharau mamlaka ya Spika.Kamati hiyo ilitafakari juu ya uzito wa kosa la shahidi yalivyolifedhehesha Bunge, kugonganisha na kufarakanisha viongozi wa mihilimi kuwa si vitendo vyema na vile vile lilizingatia kwamba hilo ni kosa la mara ya kwanza, kulifanya na kufikishwa mbele ya kamati na pia kwamba yeye ni mbunge kijana.