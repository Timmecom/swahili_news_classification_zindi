 Taarifa ya Ofisa Habari wa Basata, Agnes Kimwaga juzi kwa vyombo vya habari iliyosainiwa na Katibu Mtendaji Godfrey Mngereza ilisema wanamuziki wote nchini wanatakiwa kufuata Sheria, Kanuni na Taratibu wanapoandaa kazi zao kabla hawajaziwasilisha kwa umma. Baraza linawakumbusha kwamba si utamaduni wa mtanzania kwa msanii kutumia lugha chafu, picha na mavazi yanayomdhalilisha msanii au kumbughudhi msikilizaji au mtazamaji, uchochezi wa kidini au kabila, alisema.Pia, alisema kazi za sanaa zisihamasishe vitendo vya ngono ya aina yoyote, matumizi ya dawa za kulevya, uvunjifu wa amani, unyanyasaji na ukatili wa aina yoyote ile.Alisema Basata kwa kushirikiana na Mamlaka ya Mawasiliano nchini, (TCRA) haitasita kuchukua hatua kwa kazi zote chafu zinazowekwa mitandaoni na zile zinazopingwa kwenye vyombo vyote vya habari nchini.Alisema wasanii hao wanatakiwa kufuata sheria na taratibu zote za uendeshaji wa shughuli za sanaa nchini, ikiwa ni pamoja na kuandaa kazi za sanaa zenye kuelimisha, kukosoa, kuonya na kuelekeza jamii katika masuala mbalimbali ya ustawi na maendeleo.