 SERIKALI mkoani Lindi imesema wakulima wote wa korosho ambao hawajalipwa pesa zao zilizosalia Sh bilioni 222.7, watalipwa fedha hizo ifikapo mwishoni mwa mwezi huu.Waziri wa Kilimo, Japhet Hasunga amesema hayo mjini Lindi alipozungumza na Kamati ya Kudumu ya Bunge ya kilimo na maji, wakulima na wataalamu wa kilimo, bodi mchanganyiko na benki ya wakulima (TADB).Alisema kiasi kilichobaki baada ya kulipa Sh bilioni 593 kwa wakulima na vyama vya msingi vya ushirika ni gharama za magunia, fedha za kupakua na kupakia katika vyama vyao. Nataka mimi mnielewe wabunge na wakulima kuwa fedha zipo msiwe na wasiwasi wowote ule, haki ya mtu haitapotea,  alisema Hasunga.Wakulima nao walikuja juu kwa kutolipwa fedha zao za makusanyo ya korosho msimu huu. Issa Mpaka, mkulima wa zao hilo katika Kijiji cha Mtama wilayani Lindi, alidai kuwa hajalipwa fedha zake za kilo 6,400 alizouza.Alisema alishapiga picha ili kufanyiwa uhakiki, hajalipwa na hali ni mbaya kwani wakulima wa mashamba makubwa hutumia vibarua.Mkuu wa Mkoa wa Lindi, Godfrey Zambi amesema mpaka sasa wakulima walishalipwa asilimia 80 ya makusanyo ya korosho zao. Hata hivyo, alisema wakulima wachache ndio wanaodai kiasi cha fedha kilichotajwa hapo juu na kwamba fedha za kuwalipa madeni zipo.