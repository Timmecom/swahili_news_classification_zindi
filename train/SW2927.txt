 MKUU wa Wilaya ya Dodoma, Patrobas Katambi amesema wameweza kuokoa takribani Sh milioni 400 zilizokuwa kwenye msingi wa udanganyifu katika ulipaji wa fi dia maeneo mbalimbali.Katambi alisema hayo alipozungumza na waandishi wa habari na kusisitiza kuwa katika ulipaji wa fidia maeneo mbalimbali katika jiji la Dodoma, imebainika kuwapo udanganyifu mkubwa.  Tumebaini udanganyifu katika utaratibu wa ulipaji fidia, kuna mtu anadaiwa kuwa na nyumba na kuandikiwa kulipiwa Sh milioni 126 lakini ni tofauti na thamani ya nyumba yenyewe,  alieleza.Aliongeza:   Karibu shilingi milioni 400 zilikuwa katika msingi wa udanganyifu. Unaambiwa nyumba ina vigae kumbe haina, unaambiwa ni nyumba yenye vioo, lakini haina, nyumba ni ya tofali za saruji kumbe ni tope, au ina uzio wa waya, ukienda eneo husika hakuna.  Ni hatua ambazo tumezifanya kuhakikisha Dodoma inakuwa sehemu ambayo watu wanafanya kazi kwa uadilifu na kuwa watumishi wa mfano, mimi wajibu wangu ni kusimamia maadili katika utumishi utekelezaji wa maazimio, sera na mipango ya serikali ikiwa ni pamoja na kuangalia thamani ya fedha katika miradi mbalimbali ya maendele katika jiji la Dodoma,  alisema. Katambi alisema hawatasita kumchukulia hatua mtu yeyote, ambaye atakwenda kinyume. Alisisitiza kuwa atafanya hivyo bila kumuonea mtu.Alisema katika ziara yake katika kata 17, walitatua matatizo mbalimbali ya wananchi, ambapo katika awamu ya kwanza kulikuwa na mashauri 336 wakati awamu ya pili kulikuwa na mashauri zaidi ya 400.  Yote hayo yako kwenye hatua mbalimbali za utekelezaji, zaidi ya masuala 216 yalifanyiwa kazi, lakini vilevile yapo mengine ilikuwa ni migogoro ambayo kimsingi tumekuja kubaini kuwa wananchi hawakuwa na haki. Lakini yapo ambayo mashauri yanachukua muda mrefu likiwemo mgogoro wa maeneo ya Ndachi, Mbwanga na yale yanayohusisha ulipaji wa fidia kwa wananchi ikiwemo Ihumwa, eneo la mji wa serikali, eneo la ujenzi wa bandari kavu na eneo la RAHCO na uboreshaji wa Uwanja wa Ndege wa Msalato,  alisema.Katambi alisema kwa sasa Taasisi ya Kuzuia na Kupambana na Rushwa (Takukuru), inashughulikia masuala ya watendaji wa jiji, waliojihusisha na ubadhirifu na udaganyifu wa nyaraka katika masuala ya ardhi. Kuna baadhi ya viongozi na watumishi wa jiji ambao walichafua jiji letu kujaribu kuharibu na kuchezea master plan (ramani ya mpango miji) kwa sababu ya mambo yaliyofichika, Takukuru inaendelea na mashauri mbalimbali kuhusu ubadhirifu ama udanganyifu wa nyaraka katika masuala ya ardhi,  alisema Aidha, Katambi alisema pia wamedhibiti ujenzi holela, kupunguza dhuluma katika viwanja na kuondoa baadhi ya kampuni ambazo hazina sifa kwa mujibu wa sheria katika shughuli za utekelezaji masuala ya upimaji ardhi katika jiji la Dodoma.