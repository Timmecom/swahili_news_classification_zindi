 Tanzania katika michezo hiyo inawakilishwa na timu za riadha, ngumi, mpira wa meza na kuogelea. Timu hiyo ikiongozwa na meneja wao, Nasra Juma iliondoka kwa ndege ya Emirates, huku nahodha wake, Masoud Mtalaso akitamba kuwa wako tayari kwa kuiletea nchi medali.Kwa mara ya mwisho Tanzania ilipata medali kutoka katika Michezo ya Jumuiya ya Madola mwaka 2006 Melbourne, Australia, ambako Samson Ramadhani na Fabian Joseph walirudi na medali ya dhahabu na shaba katika mbio za marathon na meta 10,000.Rais na Katibu Mkuu wa Kamati ya Olimpiki Tanzania (TOC), Gulam Rashid na Filbert Bayi, wenyewe waliondoka Jumatano mara baada ya timu hiyo kuagwa na Waziri wa Habari, Utamaduni, Sanaa na Michezo Dk Harrison Mwakyembe huku kiongozi wa msafara, ambaye ni Mkurugenzi wa Michezo, Dk Yussuf Singo aliondoka tangu Jumapili. Tumekuwa tukifanya mazoezi ya nguvu kwa muda mrefu na ni matarajio yetu kuwa tutafanya vizuri katika michezo hiyo na kurudi na medali," alitamba bondia Seleman Kidunda.Mtalaso alisema timu ya mpira wa meza imejiandaa vizuri hasa ukizingatia kuwa walipiga kambi nchini China kwa takribani miezi mitatu wakijifua kwa ajili ya michezo hiyo kabla ya kurejea nchini na kupiga kambi kwa mwezi mmoja Mkuza, Kibaha mkoani Pwani.Australia imekuwa sehemu ya bahati kwa timu ya Tanzania, ambapo ilifanya vizuri mwaka 1982 wakati ilipotwaa medali sita: Moja ya ngumi, tatu za riadha huku mbili zilitoka katika mbio za uwanjani. Gidamis Shahanga alitwaa medali ya dhahabu katika mbio za meta 10,000, wakati Zakaria Barie, ambaye amesafiri na timu hiyo kama kocha, alishinda medali ya fedha katika mbio kama hizo.Juma Ikangaa alirudi na medali ya fedha katika marathon, huku ile ya shaba ikiletwa na bondia wa uzito wa juu, Willy Isangura na mtupa mkuki Zakayo Marekwa naye alileta medali ya shaba. Mwanariadha wa zamani wa Tanzania, Bayi ikiwa ni miaka 44 sasa anaendelea kushikilia rekodi ya Jumuiya ya Madola aliyoiweka mwaka 1974 ya meta 1,500 michezo hiyo ilipofanyikia Christchurch, New Zealand.Bayi pia aliweka rekodi ya dunia, ambayo ilikuja kuvunjwa miaka mitano baada e na Sebastian Coe, ambaye sasa ni Rais wa Shirikisho la Kimataifa la Vyama vya Riadha (IAAF).Ikiwa ni miaka 12 sasa tangu kufanyika kwa Michezo ya Melbourne, timu ya Tanzania yenye wachezaji 16 inarejea tena Australia, ikiwa pia na michezo ambayo haikuwepo walipofanya vizuri nchini humo, kama mpira wa meza na kuogelea.Timu ya riadha inaundwa na wanariadha wa marathon, Stephano Huche, Said Makula na Sarah Ramadhani. Wakati Failuna Abdul atashindana katika mbio za meta 10,000, huku Ali Khamisi Gulam, atafanya vitu vyake katika mbio za meta 100 na 200, akiwa ni mwanariadha pekee wa mbio fupi katika timu ya riadha.Anthony Mwanga ambaye anasoma Afrika Kusini, yeye atachuana katika michezo ya uwanjani ya miruko na mitupo katika timu hiyo, ambayo iko chini ya Barie na Lwiza John.Kikosi cha timu ya ngumi kinaundwa na Ezra Paulo (bantam), Kassim Mbutike (welter), Seleman Kidunda (middle) na Haruna Swanga (heavy), ikiwa chini ya kocha Mkenya, Benjamin Oyombi.Awali, waogeleaji ni Hilal Hilal na Sonia Franco, chini ya kocha Khalid Yahya Rushaka. Wacheza mpira wa meza wako wanne, ambao ni Amon Tumaini, Masoud Mtalaso, Neema Mwaisyula na Fathiya Paz, ambao wako chini ya kocha Ramadhani Othman Suleiman.