 WAZIRI wa Habari, Utamaduni, Sanaa na Michezo, Dk Harrison Mwakyembe amesema msimamo wa serikali ni kuona Yanga inafanya uchaguzi mdogo kujaza nafasi zilizo wazi kama ilivyopangwa na Kamati ya Uchaguzi ya Shirikisho la Soka Tanzania (TFF).Uchaguzi huo unatarajiwa kufanyika Januari 13, mwakani na tayari mchakato unaendelea. Dk Mwakyembe aliyasema hayo jana Dar es Salaam baada ya kumaliza kikao kati ya wizara hiyo, Baraza la Michezo la Taifa (BMT), TFF na viongozi wa klabu ya Yanga kujadili hoja mbalimbali zinazohusu uchaguzi huo uliopangwa kufanyika Januari.  Suala la uchaguzi kwa tarehe ile ile, liko pale pale, ni msimamo wa serikali kwamba klabu ya Yanga inahitaji viongozi bora wenye kuwajibika kwa wanachama wake kikamilifu na wenye kuheshimu katiba ya Yanga,  alisema.Kuhusu Yanga kuweka msimamo wao wa kumtambua aliyekuwa Mwenyekiti wake Yusuf Manji, alisema hawakubaliani na suala hilo na kwamba ni kweli TFF ilikosea kukubali barua yake, lakini haiwezi kuwa sababu ya kurudisha nyuma taratibu zilizowekwa kwa kosa moja.  Katiba ya Yanga imeweka wazi ibara ya 35 (5) Mwenyekiti akishindwa kazi zake kwasababu ya ugonjwa, Makamu wake atachukua nafasi na pia ni mmoja wa wajumbe 13 wa Kamati ya Utendaji hivyo kwa mujibu wa Ibara ya 28 (3) mjumbe atakoma nafasi yake kama atashindwa kushiriki vikao vinne,  alisema.Alihimiza ushirikiano wa karibu kati ya Kamati ya Uchaguzi Yanga dhidi ya viongozi wa klabu hiyo na wajumbe wa kusimamia uchaguzi walioteuliwa hivi karibuni katika kufanikisha mchakato huo wa uchaguzi. Mwenyekiti wa Kamati ya Uchaguzi ya Yanga, Jaji mstaafu John Mkwawa alihimiza hekima na busara itawale katika jambo hilo. Naamini wizara ya michezo, BMT haiwezi kuwaacha Yanga wakawa kama kondoo asiyekuwa na mchungaji, ni imani yangu watawalea kuendeleza maslahi mapana ya soka letu,  alisema. Aliwataka wanachama wa Yanga wawe watulivu na kusema wakichokozwa wasichokozeke, bali hekima itumike ili kuwa imara. Kaimu Mwenyekiti Samwel Lukumay aliwataka wanachama wa Yanga kujitokeza kufanya uchaguzi kwa amani.