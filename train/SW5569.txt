 Waziri wa Uchukuzi, Dk Harrison Mwakyembe, alisema Dar es Salaam jana na kuongeza kuwa mwaka 2013 mzigo wa Kongo ulikuwa asilimia 23 ya mzigo wa nje ya nchi na asilimia 9 ya mzigo wote katika Bandari ya Dar es Salaam.Alisema hayo katika sherehe ya kusimika viongozi wapya wa Chama cha Wafanyabiashara wa Jamhuri ya Kidemokrasia ya Kongo Dar es Salaam (BCI). Kwa takwimu hizi, ukubwa wa mzigo wa Kongo unashika nafasi ya pili baada ya Zambia kwa nchi jirani zinazotumia Bandari ya Dar es Salaam,  alisema Dk Mwakyembe na kufafanua kuwa bila shaka Wakongo wamechagua Bandari ya Dar es Salaam kutokana na manufaa ya kibiashara wanapoitumia.Alisema Serikali ya Tanzania na wadau wote wa uchukuzi, wanafahamu wajibu na changamoto iliyopo katika kuhudumia shehena ya Kongo inayoongezeka na kusisitiza kuwa watachukua hatua kupitia mipango na maazimio mbalimbali kwa vitendo. Lengo ni kuongeza uwezo wa vifaa, miundombinu, teknolojia na rasilimaliwatu, ili tija na ufanisi viwe bora zaidi katika kuhudumia shehena inayopitia bandari ya Dar es Salaam kwa nia ya kukidhi mahitaji yanayoongezeka,  alisema Dk Mwakyembe.Aliahidi kufanyia kazi mapendekezo ya wafanyabiashara hao kwa kuboresha huduma za bandari na kuongeza kuwa kuna mapendekezo ambayo Serikali imeanza kuyafanyia kazi na mengine inaendelea kuyafanyia kazi moja moja hadi yakamilishe.Dk Mwakyembe alisema Serikali inayo dhamira ya dhati ya kupunguza, na inapowezekana kuondoa kabisa vikwazo vya kibiashara kupitia Bandari ya Dar es Salaam.Alifafanua kuwa Serikali imeweka utaratibu endelevu wa kushirikisha wadau kubaini na kuazimia namna bora ya kukabiliana na changamoto, kama vile kupitia kamati ya kuendeleza Bandari ya Dar es Salaam.Katika mkutano wa Waziri wa Uchukuzi na wadau wa bandari Januari mwaka huu, wafanyabiashara wa Kongo waliwasilisha malalamiko yao kuhusu mizigo kuchelewa kuhamishwa kutoka Kitengo cha Kuhudumia Makontena (TICTS).Hata hivyo, Dk Mwakyembe alisema malalamiko hayo yatajadiliwa na kupatiwa ufumbuzi katika kikao kati ya uongozi wa kitengo hicho na Waziri hivi karibuni.Kwa upande wake, Katibu Mtendaji wa BCI-Tanzania, Kapuya Robert alitaja mafanikio ya chama chao kuwa zimewezesha kupatikana kwa wafanyabiashara 250 wakiwemo raia wa Tanzania, Kenya na India.Alisema wafanyabiashara hao, baadhi yao ni madalali, wasafirishaji na mawakala wa forodha wanaohusika na mizigo inayopitishwa bandarini.Chama cha Wafanyabiashara wa Kongo (BCI) kilichopo sasa kilianzishwa mwaka 2003 kisheria katika Jamhuri ya Kidemokrasia ya Kongo na hapa Tanzania kilianzishwa mwaka 2005 kwa makubaliano rasmi kati ya nchi hizi mbili.