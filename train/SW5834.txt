 SIMBA imeweka historia kwa kufuzu robo fainali za michuano ya Ligi ya Mabingwa Afrika baada ya kuifunga AS Vita ya Congo DR mabao 2-1 katika mechi iliyochezwa kwenye uwanja wa Taifa Dar es Salaam.Clatous Chama ndiye aliyepigilia msumari wa mwisho kwenye  jeneza  la Vita baada ya kufunga bao la ushindi dakika ya 90. Bao la Chama lilianzia kwa kiungo mkongwe Haruna Niyonzima, aliyeingia dakika ya 57 kuchukua nafasi ya mshambuliaji Emmanuel Okwi.Niyonzima alimpasia mpira nahodha John Bocco aliyempasia mfungaji na bila ajizi mwamba huyo wa Lusaka, Chama akaujaza wavuni.Wageni, Vita waliokuwa wakipewa nafasi kubwa ya kuibuka na ushindi jana, ndio walikuwa wa kwanza kuandika bao la kuongoza katika dakika ya 12 kupitia kwa Fabrice Ngoma aliyetumia vema makosa ya mlinzi wa Simba, Paschal Wawa aliyechelewa kuondoa mpira eneo la hatari.Simba ilisawazisha bao hilo dakika ya 36 likifungwa na Mohammed Hussein  Zimbwe Jnr  aliyewababatiza mabeki wa Vita kabla ya kuujaza mpira wavuni.Ushindi huo unaivusha Simba robo fainali ikiwa nafasi ya pili kwenye msimamo wa ligi hiyo baada ya kufikisha pointi tisa, nyuma ya vinara Al Ahly wenye pointi 10, wakiziacha JS Saoura iliyomaliza ya tatu kwa pointi nane na Vita ikishika mkia kwa pointi saba.Kwa ujumla katika mechi ya jana, Vita walionekana kuzidiwa kipindi cha pili na hasa baada ya mabadiliko yaliyofanywa na kocha mkuu wa Simba, Mbelgiji Patrick Aussems.Kocha huyo aliwatoa Okwi, Mzamiru Yassin, James Kotei na nafasi zao kuchukuliwa na Niyonzima, Rashid Juma na Hassan Dilunga.Wachezaji hao walirudisha uhai hasa kwenye kiungo ambapo kipindi cha kwanza ilionekana kupwaya kutokana na Mzamiru kutoelewana na Kotei.Kiungo Niyonzima alionyesha ukongwe wake jana baada ya kuitendea haki nafasi yake, akitoa pasi makini na kuhakikisha harudishi mipira nyuma mpaka alipotoa pasi iliyodakwa na Bocco na kuzaa bao la Chama.Simba ilikuwa na uwezo wa kupata mabao mapema kwani wachezaji walishindwa kwenye umaliziaji na kukosa mabao mara kadhaa ambapo dakika ya 54 Kagere nusura apate bao baada ya kutengenezewa nafasi nzuri na Emmanuel Okwi lakini akiwa peke yake na kipa alishindwa kufunga baada ya kupiga pembeni.Simba: Aishi Manula, Mohammed Hussein  Zimbwe Jnr , James Kotei/ Rashid Juma,Clatous Chama, John Bocco, Mzamiru Yassin/ Hassan Dilunga, Pachal Wawa, Erasto Nyoni, Meddie Kagere, Zana Coulibaly, Emmanuel Okwi/ Haruna Niyonzima.