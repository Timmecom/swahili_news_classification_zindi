 WAZIRI MKUU Kassim Majaliwa ameitaka menejimenti ya Mfuko wa Hifadhi ya Jamii kwa Watumishi wa Umma (PSSSF) ijidhatiti na kuweka mbinu mpya za kuongeza makusanyo.Alitoa agizo hilo juzi wakati alipokutana na menejimenti ya mfuko huo kwenye kikao kilichofanyika katika ukumbi wa mikutano wa PSSSF jijini Dodoma. Waziri Mkuu aliyeamua kutembelea ofisi za mfuko huo ili afahamiane na menejimenti hiyo alisema amepokea taarifa ya Mkurugenzi Mkuu na kubaini kuwa ukusanyaji wa michango hauridhishi. Mfuko huu ni wa tofauti na wa NSSF kwa sababu umeunganisha mifuko mingine ya GEPF, PSPF, LAPF na PPF. Mifuko yote hii ilikuwa na malengo na majukumu yake ya awali, lakini sasa imeunganishwa kwa hiyo jukumu letu ni moja,  alisema.Alisisitiza,   Natambua mna kazi kubwa ya kusajili wanachama wapya lakini pia tunayo kazi ya kuwafikia wanachama wa zamani ambao tumewachukua kutoka mifuko mingine na kuhakikisha kuwa wanaingizwa katika mfuko mpya. Waziri Mkuu alisema jukumu la kukusanya michango ni la muhimu sana, hivyo ni lazima wafahamu wastani wa makusanyo kwa mwezi ni kiasi gani na kama zimepungua, ni kwa kiasi gani na pia watafute ni kwa nini zimepungua. Aliitaka menejimenti hiyo ijiridhishe juu ya uhakiki wa mali walizorithi kutoka mifuko mingine na izitambue ziko katika hali gani na kuongeza kuwa menejimenti pekee haiwezi kufuatilia mali zote, kwa hiyo wapewe kazi hiyo wajumbe wa bodi, wagawane maeneo ili waende kuzitathmini mali hizo na kisha apewe hiyo taarifa.Mapema, akiwasilisha taarifa ya utendaji wa mfuko huo kuanzia Agosti Mosi 2018 hadi Machi 31, 2019, Mkurugenzi Mkuu wa PSSSF, Hosea Kashimba, alimueleza Waziri Mkuu kuwa majukumu makuu ya mfuko huo ni kusajili wanachama, kukusanya michango, kuwekeza na kulipa mafao kwa wanachama. Alisema baada ya kuunganishwa kwa mifuko, uandikishwaji wa wanachama uliendelea ambapo hadi kufikia Machi 2019, jumla ya wanachama wapya 7,575 walikuwa wamesajiliwa.Kuhusu ukusanyaji wa michango, Kashimba alisema moja ya majukumu ya mfuko ni kukusanya michango na tangu Agosti 2018 hadi Machi 2019, mfuko huo ulikuwa umekusanya jumla ya Sh bilioni 928.31 ikilinganishwa na lengo la lililowekwa la kukusanya Sh trilioni 1.05 sawa na asilimia 88.62.Kuhusu malipo ya mafao, Kashimba alisema katika kipindi kilichoishia Machi 31, 2019, mfuko huo umelipa mafao ya jumla ya Sh trilioni 1.65 na pia mfuko huo hivi sasa una wafanyakazi 839 ambao kati yao, wanaume ni 470 na wanawake ni 369. Kikao hicho kilihudhuriwa pia na Waziri wa Nchi, Sera, Uratibu, Bunge na wenye Ulemavu), Jenista Mhagama.