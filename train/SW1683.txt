 WADAU wa usalama barabarani wakiwemo wabunge wameiomba serikali kuangalia upya sheria ya usalama barabarani ya mwaka Sheria ya mwaka 1973 na kubadilisha vipengele ambavyo vimekuwa vikwazo katika kupunguza madhara ya ajali.Akizungumza jijini hapa jana katika mkutano ulioshirikisha wadau, wakiwamo waandishi wa habari katika kilele cha siku ya kuwakumbuka waathirika wa ajali za barabarani ambapo kwa Tanzania wanaadhimisha kwa mara ya tatu, Mbunge wa Viti Maalumu, Fatuma Twafiq ambaye naye ni mwathirika wa ajali.Aliwataka baadhi ya askari kutenda haki na kuacha uonevu kwa kuchukua rushwa na kupoteza haki za waathirika wa ajali za barabarani. Alizungumzia suala la upakizaji wa mishikaki kwa abiria unaofanywa na dereva wa bodaboda na huku askari wakifumbia macho jambo hilo licha ya kupita mbele yao. Sheria ya uvaaji kofia ngumu, faini iongezwe ili kuweka mkazo kwa abiria na madereva wanaofanya uzembe katika eneo hilo, matumizi ya simu kwa madereva wakati wakiendesha vyombo vya moto na kutofunga mkanda kwa abiria ambapo ni visababishi vikubwa vya ajali za barabarani.Mbunge wa Viti Maalumu, Felister Bura (CCM) alisema madereva wa serikali ndio wamekuwa chanzo kukibwa cha ajali za barabarani kutokana na kukiuka sheria za usalama barabarani, ikiwa ni pamoja na kwenda mwendo kasi na kutosimama kwenye alama za pundamili.Bura alisema licha ya serikali kupiga marufuku matumizi ya pombe aina ya Viroba lakini bado Viroba vinatumika ambapo madereva wanatumia pombe aina ya gongo ya kienyeji ambapo wanaweka katika chupa za maji, ili mtu akiona ajue anakunywa maji kumbe sio.Mbunge wa Bahi, Omary Badweli (CCM) alikiri kuwapo kwa upungufu kwenye sheria hiyo na kusisitiza uwepo wa baadhi ya askari wa barabarani ambao wamekuwa wakipindisha ukweli pindi ajali inapotokea hivyo kumnyima haki mwathirika wa ajali. Beatrice Matemba aliyekatwa miguu yote kutokana na ajali, alisema ajali zimekuwa zikiwaletea masikini na mateso kwa waliopata ulemavu kutokana na ajali na kutengwa kwa jamii.Naye mwathirika wa ajali, Alex Mhando alisema bado kuna changamoto na usumbufu kwa waathirika kulipwa fidia na watu wa bima mara baada ya kupata ajali na kutoka kuwepo Sheria inayowabana na kuwalazimisha moja kwa moja wahusika kulipa fidia wahanga wa ajali.Naye mwakilishi na Katibu Mkuu wa Chama cha Watu wenye Ulemavu (Shihivyawata), Felician Mkude alishauri mamlaka zinazohusika na barabara kuzingatia alama za barabarani na haki za watembea kwa miguu badala ya kuwathamini watumiaji wa vyombo vya moto pekee.Pia alitoa rai kwa wanaharakati kufanya uchambuzi na kuainisha maeneo ambayo wanapata madhara waathirika wa ajali hizo za barabarani ambazo nyingi zinasababishwa na mwendokasi. Mwakilishi wa Chama cha Wanasheria Tanganyika (TLS), John Seka alisema lengo la wadau hao kukutana ni kujenga ushawishi utakaochagiza mabadiliko ya kina ya sheria ya usalama barabarani ili kuondoa mapungufu yaliyopo katika sheria hiyo.Akisoma tamko la mtandao wa wadau katika kilele, Mwakilishi wa Chama cha Waandishi wa Habari Wanawake Tanzania (Tamwa), Gladness Munuo aliiomba serikali kufanya mabadiliko katika sheria ya usalama barabarani katika vipengele vitano vyenye mapungufu zaidi.Aliyataja maeneo hayo kuwa ni mwendokasi kuwa kilomita 30 kwa saa katika maeneo ya makazi, shule, makanisa, matumizi ya mkanda kwa abiria wa nyuma, matumizi sahihi ya kofia ngumu kwa abiria na dereva, matumizi ya kilevi na vizuizi vya watoto.Mtandao ulioshiriki kuandaa maadhimisho ya siku hiyo kuwa ni Tamwa, TLS, Chama cha Wanasheria Wanawake (TAWLA), Chama cha wanasheria Tanganyika (TLS), Mfuko wa vyombo vya Habari Tanzania (TMF), Shihivyawata na shirika lisilo la kiserikali la Sikika.