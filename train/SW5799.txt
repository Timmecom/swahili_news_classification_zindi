 BAADA ya timu ya soka ya taifa ya Tanzania, Taifa Stars, kuwaondosha Burundi na kutinga hatua ya makundi katika harakati za kutafuta tiketi ya kushiriki fainali za Kombe la Dunia mwaka 2022 nchini Qatar, kesho jioni timu hiyo inayojumuisha wachezaji wanaoshiriki ligi za ndani wanatarajia kushuka uwanjani kuwakabili Sudan.Mchezo huo wa pili wa kusaka tiketi ya kushiriki fainali za CHAN mwakani nchini Cameroon, Stars wanahitaji kuchomoza na ushindi katika kipute hicho kitakachochezwa kwenye Uwanja wa Taifa jijini Dar es Salaam.Michuano hiyo hufanyika kila baada ya miaka miwili na msimu uliopita ilifanyika nchini Morocco na mwenyeji huyo kufanujuwa kulitwaa taji hilo huku Sudan wakimaliza wa tatu. Hiyo itakuwa mara ya pili kwa Tanzania kukutana na Sudan kwenye michuano hiyo, ambapo mara ya mwisho wakati michuano hiyo inaanzishwa mwaka 2009, Stars walikutana na wapinzani wao hao katika hatua kama hiyo na walifanikiwa kushinda na kufanikiwa kushiriki fainali hizo zilizofanyika nchini Ivory Coast. Ni wazi wapinzani wao hao wataingia kwenye mchezo huo wakijua fika rekodi hiyo ya kihistoria mbele ya Tanzania kwa kutolewa na kushindwa kushiriki fainali hizo za kwanza kuanzishwa. Pamoja na rekodi hiyo tamu, Stars wanaingia kwenye mchezo huo, huku kikosi chao kikiwa na morali ya kutosha baada ya kuwang oa Kenya (Harambee Stars) kwao kwa mikwaju ya penalti baada ya kutoka suluhu kwenye mechi ya awali iliyopigwa hapa Tanzania.KIKOSI CHA TAIFA STARS Mipango ya kuhakikisha kikosi hicho kinavuna ushindi kocha wa muda wa timu hiyo,.Etienne Ndayiragije pamoja na wasaidizi wake, Juma Mgunda na Sulemani Matola, juzi walitangaza kikosi cha wachezaji 25 walioingia kambini kujiwinda na mchezo huo wa kesho.Baada ya kuitwa tu kikosi hicho fasta kiliingia kambini kuanza mazoezi na kupewa mbinu mpya ikiwemo kutengeneza muunganiko mzuri kwa ajili ya kuwakabili wapinzani wao lengo likiwa ni kupata matokeo chanya.Kwa asilimia kubwa jopo la benchi la ufundi la Stars limewajumuisha wachezaji kujiandaa na mchezo ambao wamekuwa wakionesha kiwango bora kwenye mechi za Ligi Kuu Tanzania na wamekuwa wakipata nafasi ya kucheza kwenye vikosi vyao vya kwanza.Wachezaji waliojumuishwa kwenye kikosi hicho ni magolikipa ni Juma Kaseja (KMC), Metacha Mnata (Yanga SC) na Saidi Kipao (Kagera Sugar) wengine kutoka Simba ni Haruna Shamte, Mohammed Hussein, Erasto Nyoni, Jonas Mkude, Hassani Dilunga, Miraji Athumani, Mzamiru Yassin na Gadiel Michael. Yanga: Kelvin Yondani, Mohammed Issa, Abduly Makame na Feisal Salum, kwa upande wa Azam FC, Iddi Seleman, Mudathry Yahya, Salum Abubakar, Frank Domayo Shaaban Chilunda. Wengine ni Ayoub Lyanga, Bakari Nondo kutoka Coastal Union, Iddi Mobi na Baraka Majogoro kutoka Polisi Tanzania na Bonifasi Maganga wa KMC.Licha ya kwamba wakati mwingine soka linamatokeo ya kustahajabisha, lakini benchi hilo la ufundi linaamini Stars wanakila sababu ya kufanya vizuri kutokana na wachezaji walioitwa na wachache wapya wanategemewa kufanya makubwa kulingana na mchango walioutoa kwenye vikosi vyao. WAPINZANI WAKUBWA Sudan wanaanza kucheza michuanao hiyo katika hatua hii ya pili dhidi ya Tanzania kufuatia ushiriki wake kwa msimu uliopita kufanya vizuri katika kundi lao ambalo ni A kwa kushika nafasi ya pili kwa wastani wa pointi saba sawa na Morocco, ambao walikuwa mabingwa kwenye michuano hiyo baada ya kuwatungua Senegal.Katika michuano hiyo iliyofanyika mwaka uliopita nchini Morocco, Sudan walishika nafasi ya tatu, hivyo pamoja na Tanzania kuonekana wababe mbele ya Sudan, rekodi zao zinawalinda na wamekuwa na muendelezo wa kufanya vizuri ikilinganisha na Tanzania ambao wamewai kushiriki mara moja tu michuano hiyo. UBORA WA KIKOSI Kikosi Stars pamoja na kuwa na maingizo mapya ya wachezaji lakini bado timu hiyo inaonesha itakuwa na ushindani mkali kutokana na kuwa na wachezaji ambao wamekuwa chachu ya kupata matokeo chanya kwenye vikosi vyao. Mfano washambuliaji Iddi Selemani na Miraji Athumani ni miongoni mwa wachezaji walioitwa kwenye kikosi hicho lakini wamekuwa na mchngo mkubwa kwenye timu zao hususani kuzisaidia timu zao kupata matokeo chanya.Seleman Nado hiyo sio mara yake ya kwanza kujumuishwa kwenye kikosi hicho kama iliyokuwa kwa Miraji lakini kwa kiwango alichokionesha kwenye mechi iliyopita dhidi ya Burundi ni wazi bado anakitu cha ziada anachohitaji kukionesha kwenye timu ya Taifa.BENCHI LA UFUNDI Bado kikosi hicho kinaundwa na jopo pana la benchi la ufundi likiongozwa na makocha Ndayiragije, Mgunda na Matola kwa timu walizokwisha zifundisha ni wazi wanastahili kukinoa kikosi hicho na kupata matokeo chanya. Ni wazi walimu hao watashirikiana na kushauriana kwa ukaribu kukipanga kikosi hicho ili kuhakikisha wanapata matokeo kwa kuendeleza walipoishia na kujihakikishia kukata tiketi.REKODI MPYA TAIFA Uwanja wa Taifa kwa siku za hivi karibuni umekuwa na rekodi ya kutoa matokeo mabaya kwa timu yetu, jambo ambalo linakuwa tofauti na ule msemo wa kila timu inapaswa kutumia vizuri uwanja wake wa nyumbani. Katika mechi sita za kimataifa zilizochezwa kwenye uwanja huo pamoja na zile za Klabu akuna timu iliyowai kuibuka na ushindi wa pointi tatu ndani ya dakika 90 nje ya penalti. Mfano michezo iliyopita Tanzania na Kenya zilitoka suluhu, Tanzania 1-1 Burundi, Simba 1-1 UD do Songo, Yanga 1-1 Township Rollers, KMC 1-2 As Kigari, Yanga 1-1 Zesco United. STARS WAFANYE NINI? Stars wanapaswa kuingia kwenye mchezo huo kwa kutowabeza wapinzani wao kwakuwa bado wanauzoefu mkubwa kwenye michuano hiyo kutokana na msimu uliopita kushika na fasi ya tatu miongoni mwa timu zilizoonesha ushindani mkubwa kwenye michuano hiyo. Stars wanapaswa kutumia faida ya uwanja wa nyumbani pamoja na uwingi wa mashabiki watakao jitokeza kuwasapoti kwa kupata matokeo chanya tena kwa ushindi wa mabao mengi ili kujipunguzia kibarua kwenye mchezo wa marudiano.