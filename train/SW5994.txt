 VIONGOZI wa dini wameagizwa kushirikiana na serikali, kukemea vitendo viovu vya ushoga na biashara ya kuuza miili, inayofanywa na baadhi ya wanawake (dada poa) kwani vinachangia mmomonyoko wa maadili kwenye jamii.Agizo hilo limetolewa na Askofu Mkuu wa Kanisa Katoliki Jimbo Kuu la Songea, Damian Dallu. Askofu Dallu alitoa rai hiyo juzi kwenye misa ya Krismasi iliyofanyika Kanisa Kuu la Mathias Kalemba mjini Songea. Alisema kuwa vitendo hivyo vinakwenda kinyume na maagizo ya Mungu, sheria za nchi na mila na desturi za kitanzania, hivyo ni jukumu la wazazi, viongozi wa dini na serikali kukemea kwa ukali vitendo, hivyo vinavyomomonyoa maadili ya Mtanzania. Aidha, Askofu Dallu aliwataka waumini wa kanisa hilo, kukubaliana na serikali pindi inapofanya sensa, kwani mfumo huo upo tangu enzi za kuzaliwa kwa Yesu Kristo.Askofu Amon Mwenda wa Kanisa la Kiinjili la Kilutheri Tanzania (KKKT) Dayosisi ya Ruvuma, akitoa salamu za Krismasi kwa waumini, aliwataka kudumisha amani iliyopo na kuachana na vitendo viovu, ambavyo vimekuwa vikiiharibu jamii. Askofu Mwenda aliwataka waumini hao wa KKKT, kufanya kazi wa bidii ili kuzikabili changamoto za mabadiliko ya kiuchumi yaliyopo hivi sasa. Katika mkesha wa Krismasi, watoto saba walizaliwa katika Hospitali ya Rufaa ya Songea, ambapo wa kiume wanne na wa kike watatu. Mganga Mkuu Mfawidhi wa hospitali hiyo, Dk Majula Magafu alisema watoto watatu, kati ya hao, walizaliwa kwa njia ya upasuaji. Watoto wote wanaendelea vizuri kiafya.