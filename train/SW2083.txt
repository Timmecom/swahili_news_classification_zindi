 WIZARA ya Afya, Maendeleo ya Jamii, Jinsia, Wazee na Watoto imesema gharama za matibabu nchini hazijabadilika badala yake, zimezidi kupungua ili wananchi wamudu na kupata hduuma bora za afya.Kwa mujibu wa taarifa ya Kitengo cha Mawasiliano Serikalini, Idara Kuu ya Afya, kumekuwapo na taarifa za upotoshaji umma juu ya mapendekezo mapya ya gharama za matibabu kwa hospitali za umma. Taarifa hiyo imeeleza serikali imejizatiti kuboresha sekta ya afya kwa kuhakikisha wananchi wanapata huduma bora za afya kwenye vituo vya afya nchini huku ikiongeza bajeti ya dawa, vifaa na vifaa tiba. Wizara inapenda kutaarifu umma kuwa gharama za matibabu hazijabadilika, badala yake, zimekuwa zikipungua ili kwamba wananchi hata wenye kipato cha chini waweze kuzimudu,  ilieleza taarifa hiyo. Kuhusu upotoshwaji wa gharama za matibabu, taarifa hiyo ilisema wizara imebaini kuwepo kwa taarifa za upotoshaji ambazo zimekuwa zikisambaa katika mitandao mbalimbali ya kijamii na kupotosha umma. Ilieleza kuwa taarifa hiyo potofu iliyosambaa kupitia akaunti ya mtandao wa Facebook ya Hamenya Salehe, Mwana Ukawa ikidai kuwa serikali imetoa mapendekezo mapya ya gharama za matibabu.Aidha, kupitia mtandao huo, taarifa hiyo potofu imeonesha kuwa gharama za kujifungua kwenye hospitali ya umma zitakuwa ni Sh 300,000 na Sh 25,000 kwa ajili ya kadi ya kliniki. Taarifa hiyo ilieleza wizara inakemea taarifa hizo za upotoshaji zinazochafua taswira ya serikali katika jamii, na hatua kali za kisheria zitachukuliwa kwa atakayebainika kusambaza taarifa potofu kwa umma. Imeitaka Mamlaka ya Mawasiliano Tanzania (TCRA) kuchukua hatua kwa wapotoshaji wa aina hiyo.Kupitia ukurasa huo wa facebook iliandikwa mapendekezo mapya ni ada ya kujifungua hospitali kuwa Sh 300,000 na kadi ya kliniki Sh 25,000 na kuwa mbali na mapendekezo hayo, mengine yaliyopangwa ni kuwa wagojwa wa Ukimwi na Kifua Kikuu (TB) watakuwa wanajigharamia dawa kwa fedha zao. Ukurasa huo ulidai mapendekezo mengine ni kununua vidonge vya uzazi wa mpango kutokana na wahisani kusitisha udhamini katika huduma hizo kutokana na serikali kudaiwa kukiuka haki za binadamu.