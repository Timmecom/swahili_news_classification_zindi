 MAJADILIANO ya Mradi wa Bomba la Mafuta kutoka Uganda hadi Tanga, yanaendelea huku serikali ikisema kasi yake ni kubwa, ambayo ikilinganishwa na nchi nyingine zilizowahi kufanya mchakato kama huo, haijawahi kuwa hivyo.Wakati mradi huo wa Bomba la Mafuta Ghafi la Afrika Mashariki (EACOP), unatarajiwa kutekelezwa Septemba mwaka huu, mchakato wa kulipa fidia watu watakaopisha ujenzi unaendelea, ikiwamo kutaarifu wananchi waliofanyiwa tathmini na kuwaonesha stahili zao kabla ya kuanza kulipa.Akizungumza na HabariLeo, Mratibu wa Mradi wa Bomba la Mafuta, Salum Mnuna alisema majadiliano hayo, yaliyoanza Julai mwaka jana yamefikia asilimia 80; na pande zote zimepeana malengo ya kukamilisha Septemba mwaka huu, hivyo kila nchi inafanyia kazi tarehe iwe imemaliza.  Tunakwenda vizuri kwa maana ya majadiliano. Katika mazingira ya duniani, speed (kasi) yetu ni nzuri hakuna waliowahi kufanya hivi  Nchi nyingine zote zinaenda hata miaka mitano,  alisema Mnuna. Aliongeza kwamba majadiliano hayo, yamechukua mwaka mmoja.Akisisitiza umakini wa serikali kuhakikisha haiingii kwenye mikataba mibovu, alisema yapo maslahi ya kibiashara, kisheria na sera ambayo misingi yake inapaswa isimamiwe na kukubaliana.  Kimsingi majadiliano yanaendelea, hatuwezi kwenda kutengeneza mikataba feki. Kwa hiyo mwezi wa tisa (Septemba) inatakiwa yakamilike ili kuweza kuwa na maamuzi ya mwisho ya kuanza ujenzi wa mradi,  alisema.Aliongeza kuwa serikali inaunga mkono yaende vizuri wafanye kwa usahihi. Kwa mujibu wa mratibu wa mradi, mkataba wa utekelezaji wa mradi baina ya nchi mbili na mwekezaji, ulitarajiwa kukamilika Juni mwaka huu ikiwa ni hatua ya utekelezaji wa mradi huo. Alisema katika mkataba hodhi, Uganda ilikuwa nyuma na Tanzania ilikuwa mbele, ingawa inatakiwa wote wamalize pamoja, jambo lililosababisha mwekezaji kujielekeza zaidi na Uganda kuliko Tanzania.Alitaja mikataba mingine inayohusu mradi huo wa bomba la mafuta, inayotakiwa kujadiliwa ni wa ushirikiano wa ubia, bandari, kifedha na kiujenzi ambayo inategemea mkataba hodhi umalizike.  Mikataba mingine haina shida itaendelea. Mkubwa ni mkataba hodhi, ukishasainiwa mingine yote inakuwa mteremko,  alisema. Akizungumzia mchakato wa fidia, alisema kawaida wanafanya tathimini ambayo inapelekwa kwa Mthamini Mkuu kwa ajili ya kuziainisha.Baada ya hapo, zinapelekwa kwa wananchi wathibitishe na endapo yapo malalamiko, yanatatuliwa. Alisema,  Tuko hatua ya kuonesha wanaoguswa na mradi taarifa zao kwamba tumefanya hivi na stahili zao ni hizi na kisha wanasainishwa fomu. Tukimaliza, mthamini akaidhinisha, utaratibu wa malipo unaanza, fedha zinatolewa Hazina na kikosi kinaundwa,  alisema. Hivi karibuni, Waziri wa Nishati, Dk Medard Kalemani akifungua Kongamano la Wadau wa Mkoa wa Kagera lililohusu mradi huo wa bomba la mafuta, alisema wananchi 10,000 watalipwa fidia kupisha mradi.Alisema katika mwaka huu wa fedha, zimetengwa zaidi ya Sh bilioni 50.7 kwa ajili ya fidia ya kupisha bomba hilo, lenye urefu wa kilometa 1,445. Alisema matarajio ni kuanza ujenzi Septemba mwaka huu, baada ya majadiliano baina ya pande zinazohusika na mradi huo kukamilika. Ikiwa ni sehemu ya hatua za utekelezaji wa mradi, Mei mwaka huu serikali ilizindua mpango wa matumizi bora ya ardhi kwa vijiji, wilaya na mikoa itakayopitiwa na mradi. Waziri wa Ardhi, Nyumba na Maendeleo ya Makazi, William Lukuvi alisema mpango huo wa matumizi ya ardhi, unahusisha mikoa minane, wilaya 24 na vijiji 226.