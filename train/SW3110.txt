 WAWAKILISHI wa Tanzania katika michuano ya Ligi ya mabingwa Afrika, Simba leo watakuwa na kibarua kizito cha kusaka ushindi dhidi ya JS Saoura ya Algeria, mchezo utakaochezwa kwenye uwanja wa stade du 20-Aout-1955 uliopo mji wa Bechar.Kocha wa Simba Patrick Aussems amesema ameshafanyia kazi makosa yote yaliyopita na kukiandaa kikosi chake vilivyo akiwa na matumaini kibao ya kufanya vizuri leo. Mchezo huo utakaochezwa saa 4.00 usiku una umuhimu mkubwa kwa Simba kushinda ili kujiweka katika mazingira mazuri ya kutinga hatua ya robo fainali. Wekundu hao walishinda mabao 3-0 katika mchezo wa kwanza waliokutana Dar es Salaam.Mchezo huo wa marudiano huenda ukawa mgumu kwasababu Saoura kama ilivyo kwa Simba ina nafasi ya kusonga mbele kama itashinda mchezo huo. Lakini kingine wapo kwenye uwanja wao wa nyumbani wakiwa hawajapoteza mchezo wowote mbele ya mashabiki wao hivyo, huenda wakaja kwa nguvu ya kutaka matokeo mazuri. Msimamo wa kundi D, unaonyesha, Simba inayoshika nafasi ya pili kwa pointi sita imeshinda michezo miwili ya nyumbani na kupoteza miwili ya ugenini.Kwa upande wa Saoura inayoshika nafasi ya tatu kwa pointi tano imeshinda mchezo mmoja, sare moja na kupoteza mmoja. Kinara wa kundi ni Al Ahly yenye pointi saba, atakayecheza pia leo saa 1:00 usiku dhidi ya AS Vita ya Jamhuri ya Kidemokrasia ya Congo yenye pointi nne.Kama Simba itashinda na pengine vinara wa kundi hilo Al Ahly ikashinda pia dhidi ya wanaoshika mkia As Vita au kupata sare, wekundu hao watakuwa wamejihakikishia nafasi ya moja kwa moja kuingia hatua inayofuata. Simba itamkosa mshambuliaji wake hatari Emmanuel Okwi na beki Juuko Murshid ambao ni majeruhi lakini ina mshambuliaji mwingine mkali Meddie Kagere anayeongoza kwa upachikaji mabao, akiwa amefunga sita kwenye michuano hiyo. Safu ya ulinzi ya wekundu hao imekuwa ikipata tabu hasa katika mechi za kimataifa zilizopita baada ya kuruhusu mabao 10 katika mechi mbili za ugenini.Huenda Kocha Patrick Aussems amepata dawa, mategemeo ya wengi yaliyotokea nyuma hayatajirudia. Simba imekuwa moto baada ya kucheza michezo mitano iliyopita ya ligi na kushinda yote. Kwa sasa iko katika nafasi ya tatu katika msimamo wa ligi ikiwa na pointi 51 nyuma ya vinara Azam yenye pointi 53 na Yanga pointi 64, huku vijana hao wa Msimbazi wakiwa nyuma michezo sita. Kwa upande wa Saoura sio timu ya kubeza kwani wamecheza michezo 22, wameshinda minane, sare saba na kupoteza saba wakiwa wanashika nafasi ya sita kwa pointi 31. Katika michezo mitano iliyopita wameshinda miwili, sare moja na kupoteza miwili. Timu hiyo bila shaka ni bora kwasababu inatoka katika ligi yenye upinzani mkubwa.