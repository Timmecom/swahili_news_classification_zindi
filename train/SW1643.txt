 WAKATI michuano ya soka ya Ligi ya Mabingwa Afrika Mashariki na Kati, (Kombe la Kagame) ikianza leo kwenye Uwanja wa Azam Complex Chamazi Dar es Salaam, Katibu Mkuu wa Baraza la vyama vya soka ukanda huo, Cecafa, Nicholaus Musonye amesema viongozi wa vyama wanachama wanahujumu.Akizungumza na waandishi wa habari jana Musonye alisema wamejiandaa vizuri kufanikisha michuano hiyo inayoanza leo na kumalizika Julai 13 lakini hakusita kuweka wazi dukuduku lake kuwa viongozi wa vyama wanachama ndio wanaohujumu mashindano hayo kwa kuweka nguvu kwenye mashindano yenye fedha nyingi na kuacha kusapoti kazi ya kukuza michezo katika ukanda wao hali inayofanya kudorora. Kuna mashindano yanayoendeshwa kwenye nchi zetu na viongozi wa vyama wanayakumbatia kwa sababu yana pesa nyingi na kusahau jukumu letu kama Cecafa la kuandaa mashindano ambayo ndiyo chimbuko la kuendeleza soka kwenye ukanda wetu, mimi nilikuwa Nairobi lakini sikwenda kuangalia,  alisema Musonye na kukataa kutaja amelenga mashindano gani.Pia Musonye alisema yeye amehudumu kwa muda mrefu kwenye Cecafa kama Katibu Mkuu lakini akitakiwa kuondoka ili waweke mtu mwingine yeye yupo tayari. Kesho (leo) tutafungua mashindano rasmi na naamini tutafanya michuano bora na yenye wachezaji bora wanaoweza kupambana kwani kila timu hasa zile zinazoshiriki mashindano ya kombe la Shirikisho Afrika zimeleta timu nzima,  alisema Musonye.Aidha Musonye aliziombea timu zilizojitoa kwenye mashindano hayo kwa madai ya kujiandaa na michezo ya kombe la Shirikisho Afrika kufika mbali na hata kutwaa ubingwa kwani hakupenda kuzitamkia maneno mabaya kwa wakati huu.Yanga na St George ya Ethiopia ndizo zilizojitoa kwenye michuano hiyo zikidai kutaka muda wa kujiandaa zaidi na michuano ya Afrika.Kaimu Makamu wa Rais wa Shirikisho la Soka Tanzania (TFF), Athuman Nyamlani alisema wamejiandaa ipasavyo kukamilisha michuano hiyo ya Kombe la Kagame.Michuano hiyo inazinduliwa leo ambapo mechi ya ufunguzi itakuwa saa nane mchana kati ya JKU ya Zanzibar dhidi ya Vipers ya Uganda kabla Azam FC haijacheza na Kator ya Sudan Kusini na saa kumi jioni na saa moja usiku utachezwa mchezo wa Kundi C kati ya Singida United na APR ya Rwanda. Mechi zote zitachezwa uwanja wa Azam Complex Chamazi.