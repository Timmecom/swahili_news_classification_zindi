 SERIKALI ya Mkoa wa Pwani ikishirikiana na Mkurugenzi wa Kampuni za Kiluwa Group, Mohammed Kiluwa, ipo tayari kupokea kampuni 13 kutoka China zilizoonesha nia ya kuwekeza katika sekta ya viwanda vya betri, bidhaa za ngozi na mabehewa.Mkuu wa Mkoa wa Pwani, Evarist Ndikilo amebainisha hayo ofisini kwake baada ya majadiliano kati ya wawakilishi wa kampuni hizo za uwekezaji, viongozi wa Kituo cha Uwekezaji Tanzania (TIC) pamoja na idara nyingine serikalini zinazohusika na uwekezaji.Ndikilo ametumia nafasi hiyo kuzungumzia juhudi ambazo zinafanywa na Kiluwa za kuleta wawekezaji kuwekeza mkoani humo, zikiwemo kampuni hizo 13 ambazo zimekuja kuwekeza na wamepata baraka za mkoa wake.Akifafanua baada ya kikao cha majadiliano, Ndikilo alisema kazi iliyobaki ni kuangalia namna wawekezaji hao watakavyomalizana na mamlaka nyingine za nchi ili kufuata taratibu zinazotakiwa. Hawa watu wamejipanga kuwekeza katika viwanda mbalimbali 13, mtaji wanao, wapo tayari kuanza hata kesho. Naagiza kila idara ifanye kazi yake ili hawa wawekezaji tusiwakose,  alisema Ndikilo.Katika maelezo yake kutokana na kutumia muda wa zaidi ya saa sita kujadiliana kuhusu mustakabali wa wawekezaji hao wakiwa na Kamati ya Ulinzi na Usalama na maofisa wakiwemo wa TIC na Wizara ya Ardhi, Nyumba na Maendeleo ya Makazi, Ndikilo alisema:  Fursa na sifa tulizonazo kama mkoa kunavutia wawekezaji wengi, ila kama tunavyofahamu uwekezaji haufanyiki angani bali kwa kutumia ardhi, kulikuwa na mvutano kuhusu ardhi ndio mana tumetumia muda mwingi kujadiliana .Akizungumzia eneo la uwekezaji la Kiluwa, alisema hatakubali kuona wazo hilo la Mtanzania mzalendo linapotelea hewani wala kuona wawekezaji wanakwenda nchi jirani kwa kukimbia mizengwe nchini. Mkoa wetu una ardhi kubwa ya uwekezaji, Kibaha ina maeneo mengi na ya kutosha hata kule Mlandizi tuna ekari zaidi ya 5,000 hazijaguswa. Hivyo, nataka waelewe mkoa wetu ni wa amani ndio mana tumeiita na kamati ya ulinzi na usalama ishiriki mkutano huu,  alisema na kuongeza Serikali inataka kuipeleka nchi katika uchumi wa kati kwa kutegemea viwanda, sasa tukiona watu wenye nia ya kuanzisha viwanda wanasumbuliwa, hatuwezi kukaa kimya. Taratibu zote wamefuata, lakini ikionekana mkoa wangu ndio kikwazo sitakubali. Mkurugenzi Mtendaji wa TIC, Geoffrey Mwambe amesema kazi ya kuleta wawekezaji ni ya serikali, hivyo wanavyoona watu wanaisaidia serikali hawawezi kuwavunja moyo. Hawa ni wa mwanzo tu wapo wengi, kati ya hao 13 tayari wawekezaji sita wameshakuja na vifaa vyao wanasubiri kupewa ruhusa waanze kazi. Kuna viwanda vya betri, bidhaa za ngozi na mabehewa,  alisema Mwambe.Mwakilishi wa kundi la wawekezaji hao ambaye ni Naibu Mkurugenzi Mkuu wa Kampuni ya Sinoma East Africa, Lu Xiaoqiang alisema wameichagua Tanzania kwa kuwa wanaamini kuna fursa nyingi za uwekezaji na kwa muda wa miaka 10 waliyofanya kazi nchini wamevutiwa na namna watanzania walivyo wakarimu.Kiluwa alisema TIC inawaelekeza nini cha kufanya, hivyo hawawezi kuwaangusha na wataendelea kufanya kazi nao kadiri ya uwezo wao. Kuna zaidi ya Dola za Marekani milioni 100 zinatakiwa kuwekezwa hapa, hiyo ni fursa ya ajira na Mamlaka ya Mapato Tanzania (TRA) itaongeza mapato. Hawa wawekezaji wamejipanga hawana muda wa kupoteza, kati ya viwanda 13, wawekezaji sita tayari wameshaleta hadi vifaa wanasubiri kupewa ruhusa tu waanze kazi,  alisema.