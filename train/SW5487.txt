 SERIKALI ipo katika mchakato wa kuajiri kada ya wahudumu wa afya ngazi ya kijiji angalau wawili kwa kila kijiji ambao pamoja na shughuli nyingine, watatoa huduma za lishe katika ngazi ya kaya.Hayo yalibainishwa bungeni jana na Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile wakati akijibu swali la Mbunge wa Viti Maalum, Zainab Mwamwindi (CCM).Katika swali lake, Mwamwindi alitaka kujua ni mpango gani serikali inautekeleza kwa kukabiliana na hali ya udumavu na utapiamlo mkali, ikiwamo kuzijengea uwezo kamati za lishe na kata. Dk Ndugulile alisema kuwa serikali ilianzisha muundo wa kada ya maofisa lishe chini ya Wizara ya Afya mwaka 2012.  Jumla ya maofisa lishe 114 wameajiriwa katika mikoa na halmashauri na serikali, lakini kwa sasa wizara na Tamisemi ipo katika mchakato wa kuajiri kada ya wahudumu wawili kila kijiji, alisema.Alisema kuwa serikali imeazimia kutekeleza malengo ya Baraza la Afya Duniani la kutokomeza utapiamlo ifikapo mwaka 2025 pamoja na kutekeleza maazimio mbalimbali ya kupunguza utapiamlo kimataifa, kikanda na Afrika Mashariki. Kwa miaka ya karibuni serikali imeongeza juhudi katika kupambana na tatizo la utapiamlo nchini kwa kushirikiana na wadau wa maendeleo wa ndani na nje ya nchi.Alisema juhudi mbalimbali zilizofanyika ni pamoja na kuandaa na kutekeleza mpango mkakati jumuishi wa kimataifa wa utekelezaji wa afua za lishe ya mwaka 2016/17 hadi 2021/22 ambao una vipengele vilivyolenga kupunguza utapiamlo ifikapo mwaka 2021. Alitaja vipengele hivyo kuwa ni pamoja na kupunguza viwango vya udumavu kwa watoto wenye umri chini ya miaka mitano kutoka asilimia 34 ya mwaka 2015 hadi 28