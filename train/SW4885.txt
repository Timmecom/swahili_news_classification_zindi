 VIONGOZI wa Chama Cha Mapinduzi (CCM) waliorejeshwa na Kamati Kuu ya chama hicho juzi, wameupokea kwa shangwe uamuzi huo. Baadhi yao wamekiri kuwa miili yao ilidhoofika kwa kipindi chote walichokuwa wamesimamishwa.Viongozi hao walisimamishwa uanachama kutokana na sababu za kimaadili, lakini juzi katika kikao cha Kamati Kuu na Halmashauri Kuu ya Taifa (NEC) ya CCM, walisamehewa na kurejeshewa uanachama wao.Nao wasomi waandamizi kutoka Chuo Kikuu cha Dar es Salaam (UDSM), wamekipongeza chama hicho kwa kuwasamehe makada wake waliokuwa wamewafukuzwa, kutokana na utovu wa nidhamu.Akizungumza na gazeti hili jana, aliyekuwa Mwenyekiti wa CCM Mkoa wa Shinyanga, Erasto Kwilasa, alishukuru uamuzi huo wa chama chake. Alisema katika kipindi ambacho alikuwa nje ya chama hicho, alijiona kama mtu asiye na thamani tena mbele ya jamii, kiasi cha kumfanya kukosa amani muda wote. Alisema kwa muda huo wa miezi 21 tangu kusimamishwa kwao, alijiona kama mtoto mdogo, aliyekuwa akihubiri wazazi wake kufanya jambo lolote zuri kumuhusu.Alisema kwamba kutokana na uamuzi huo, anaona ndoto zake za kukitumia chama hicho hadi kufa kwake, zimerejea.  Nawapongeza wana CCM wenzangu na hasa Kamati Kuu chini ya Mwenyekiti wetu Rais John Magufuli kwa kunipa nafasi nyingine ya kurejea kukitumikia chama, nilijiona kama sipo tena duniani katika kipindi nilichokuwa nimesimamishwa,  alisema Kwilasa.Alisema tangu taarifa za kurejeshwa kwake zianze kusambaa, kwani amekuwa akipigiwa simu za pongezi mara kwa mara kutoka kwa wanachama wenzake pamoja na marafiki, kiasi cha kuifanya simu yake kuisha chaji kila baada ya muda mfupi. Naye Christopher Sanya aliyekuwa Mwenyekiti wa chama hicho Mkoa wa Mara, alitoa pongezi zaidi kwa Mwenyekiti wa Taifa wa CCM, Rais John Magufuli na Katibu Mkuu, Dk Bashiru Ally (pichani).Alisema kweli viongozi hao, wamedhamiria kukiinua chama hicho. Alisema katika kipindi alichokuwa nje ya chama, alikosa amani, kiasi cha kumfanya ajifiche Kibaha mkoani Pwani na kuhama kutoka Mkoa wa Mara.Alisema alifanya hivyo ili kujilinda na kukilinda chama chake dhidi ya watu wasio na nia nzuri.  Ukweli hapa nilipo najiona mwenye furaha sana, nilijiona kama nimezinduka pale nilipopigiwa simu ya kuitwa na Kamati Kuu ili kujieleza lakini na baada ya uamuzi kutoka, ndio kabisa najiona kama mtu mpya katika jamii,  alisema Sanya. Alisema juhudi ya kutaka kurejea katik chama hicho, alizifanya kwa muda mrefu tangu aliposimamishwa, kwa kuandika barua za kuomba msamaha tatu. Hata hivyo, anasema barua hizo hazikuzaa matunda hadi alipoandika barua ya nne, iliyozaa matunda mbele ya Kamati Kuu. Nawashukuru wanachama wenzangu na hasa kutoka Mkoa wa Mara ambao katika kipindi chote walikuwa karibu yang, wengine walinipa ushauri huo wa kuomba msamaha, lakini zaidi nawashukuru sana viongozi wangu wakuu wa chama Taifa Mwenyekiti na Katibu Mkuu, alisema Sanya. Alisema baada ya kurejeshwa ndani ya chama hicho, mipango na dhamira yake ni kuendeleza juhudi na harakati mbalimbalu za kukijenga chama wakati huu, ambao wanajiandaa na uchaguzi mkuu ujao wa mwaka 2020.Alisema Mkoa wa Mara, unaongozwa na chama hicho na kwamba hata Mbunge wa Bunda aliyepo sasa kutoka Chadema, analifahamu hilo, hivyo ajiandae kuondoka uchaguzi huo utakapofika.  Nawaomba wafuasi wangu watulie, niwaombe tena samahani wale wote niliowakosea na zaidi chama changu katika kipindi hiki ambacho hata afya yangu nahisi imeanza kurudi baada ya kudhohofu, nilipokuwa nikitumikia adhabu hiyo,  alisema Sanya.Kwa upande wao, wasomi, Profesa Alexanda Makuliko kutoka Ndaki ya Sayansi ya Jamii chuoni hapo, alisema mtu anapokosa na kuomba msamaha baada ya kujichunguza, ikaonekana ametambua kosa katika muktadha wa chama, ni vema asamehewe, kwa kuwa katika chama, watu wote ni muhimu. Alisema kilichotokea ni kwamba waliteleza tu.Alisema baada ya CCM kuamua kuwasamehe makada hao, hivi sasa watakwenda na mrengo wa chama hicho uliopo.  Katika spirit hiyo wataongeza nguvu. Cha msingi ni kufuata kanuni, sheria na matarajio ya chama. Kisiasa kusamehe ni kitu kizuri, kinaonyesha chama kipo kimoja, maana huko nyuma ilionyesha kuna makundi, sasa watakuwa wamoja,  alisema. Dk George Kahangwa kutoka Shule Kuu ya Elimu chuoni hapo, alisema CCM imefanya jambo jema, linaloendana na misingi ya chama hicho ya kuthaminiana.  Kwa mujibu wa Katiba na kanuni za chama hicho, kuna hatua mbalimbali za kushughulikia wale wanaofanya makosa. Kwa hatua hii wanastaahili pongezi,  alisema.