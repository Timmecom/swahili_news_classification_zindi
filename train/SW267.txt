 TANZANIA imebaini maeneo mapya 274 ya historia ya ukombozi wa bara la Afrika kwa lengo la kukuza utalii wa kiukombozi kusaidia nchi za Jumuiya ya Afrika Mashariki (EAC) kufi kia malengo ya kukuza sekta hiyo.Maeneo hayo yalibainika katika mikoa ya Morogoro, Tabora, Mtwara, Kilimanjaro, Ruvuma, Mbeya na mingineyo na wanaendelea kubaini mengine kwa kufanya utafiti kutokana na kuwa makambi, minara na makaburi baadhi yalikuwa siri. Mratibu wa kamati hiyo ya uratibu wa urithi wa ukombozi Afrika, Ingiahedi Mduma alisema wakiongozwa na Waziri wa Habari, Utamaduni, Sanaa na Michezo, Dk Harrison Mwakyembe, walianza utafiti wa maeneo hayo Agosti mwaka jana.Alisema licha ya serikali kuanza ukarabati wa jengo lililokuwa Makao Makuu ya Wanakamati wanaopigania Uhuru wa kulikomboa Bara la Afrika, ikiwa ni sehemu ya kuhifadhi historia ya Ukombozi wa Bara la Afrika jijini Dar es Salaam pia Afrika Kusini wamekubali kujenga eneo la kumbukumbu Mazimbu na Dakawa mkoani Morogoro.Hivi karibuni, shirika la habari la Xinhua la nchini China lilimnukuu Dk Mwakyembe akibainisha kuwa maeneo hayo ni pamoja na ya machifu na mashujaa ya wapigania uhuru pamoja na makaburi ya Machifu, wapigania uhuru na wakoloni kutoka Ujerumani na baadaye Uingereza. Maeneo mengine ni yale ya wapiganaji wa vita vya majimaji na vyanzo vya maji yaliyotumika wakati wa vita na vyote vitahifadhiwa kwa kutumia taarifa na teknolojia ya mawasiliano kwa ajili ya shughuli za utafiti na kutumika kwa vizazi vijavyo.Katika mahojiano maalumu na chombo hicho, alibainisha kuwa Serikali ya Tanzania imelenga kufikia watalii milioni mbili ifikapo mwaka kesho. Waziri alisema Tanzania ni mratibu wa programu hiyo ya urithi wa mkombozi Afrika kwa lengo la kutambua, kukusanya na kuweka historia ya harakati za ukombozi wa bara hilo.Waziri alibainisha kuwa Septemba mwaka huu, Tanzania itakuwa mwenyeji wa Tamasha la Sanaa na Utamaduni kwa nchi za Jumuiya ya Afrika Mashariki, lenye lengo la kuwa jukwaa la kuonesha utamaduni ili kuwa kichocheo ushirikiano katika ukanda huo na maendeleo endelevu.Mwaka jana, serikali ilitoa Sh milioni 700 kwa ajili ya ukarabati wa jengo lililokuwa Makao Makuu ya Wanakamati wanaopigania Uhuru wa kulikomboa Bara la Afrika, ikiwa ni sehemu ya kuhifadhi historia ya ukombozi wa Bara la Afrika.Alisema amepewa dhamana na heshima kubwa na Umoja wa Afrika ya kuhifadhi historia ya Ukombozi wa Bara la Afrika sababu ya Baba wa Taifa, Mwalimu Julius Nyerere alivyopigania uhuru wa bara la Afrika na kutoa ofisi jijini Dar es Salaam ambayo ilikuwa makao makuu ya wapigania uhuru kutoka nchi mbalimbali za Afrika kukutania na kupanga mikakati hivyo ni vyema tuhifadhi historia.