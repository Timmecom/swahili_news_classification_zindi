 Washindi waliokabidhiwa magari ni pamoja na Hamim Yoyo mfanyakazi wa saluni kutoka Korogwe mkoani Tanga, Edson Mwansasu mkulima kutoka Kyela, Ester Mashauri muuguzi wa Hospitali ya Bugando jijini Mwanza na Sakina Libwana mamalishe kutoka jijini Dar es Salaam.Hafla ya kuwakabidhi magari hayo kila mmoja ilifanyika jana Dar es Salaam ikiongozwa na Meya wa Manispaa ya Ilala, Jerry Slaa. Akizungumza baada ya kukabidhiwa gari lake, Sakina alisema litamsaidia katika kusambaza chakula ambacho amekuwa akikipika ili kumrahisishia kuokoa muda pamoja na kuongeza kipato zaidi.Alisema licha ya kwamba amepokea gari hilo ikiwa ni siku chache baada ya mume wake kufariki lakini atahakikisha ataongeza bidii katika kuyaendesha maisha yake pamoja na kuilea familia yake aliyo nayo.Kwa upande wake, muuguzi wa Bugando, Ester alisema zawadi hiyo ni mwafaka kwake kutokana na kazi ambazo amekuwa akikabiliana na nazo na kuahidi kuwa zawadi hiyo itasaidia kuongeza ufanisi katika kazi zake kwa kuwa atakuwa na usafiri wa uhakika.Akizungumza, Meya Silaa alisema anafarijika kuona watanzania kutoka maeneo mbalimbali wakiiona fursa hiyo na kushiriki kwa wingi ili kuweza kujikwamua kiuchumi na kupunguza umasikini pia.Mkurugenzi Mtendaji wa Airtel Tanzania, Sunil Colaso alisema zawadi hizo zimesambaa nchi nzima ikiwa ni alama inayoonesha uhakika wa promosheni hiyo.