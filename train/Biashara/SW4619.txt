 Mwenyekiti wa Kamati ya Utendaji ya Baraza la Taifa la Biashara (TNBC), ambaye pia ni Katibu Mkuu Kiongozi, Balozi Ombeni Sefue alizungumza na waandishi wa habari mwishoni mwa wiki na kusema serikali imejipanga kuimarisha mazingira mazuri ya uwekezaji hapa nchini. Serikali ipo bega kwa bega na wafanyabiashara kuhakikisha mazingira ya uwekezaji na kufanya biashara na kutahadharisha kuwa taratibu na sheria za nchini lazima zifuatwe,  alisema Balozi Sefue.Akizungumzia mafanikio katika mkutano wa Rais John Magufuli na wafanyabiashara hivi karibuni, Balozi Sefue alisema wafanyabiashara wanapaswa kwenda na matakwa ya serikali ya awamu ya tano, ambayo msingi wake mkubwa ni kukusanya mapato mengi na kuimarisha mazingira mazuri ya uwekezaji.Akizungumzia zaidi kuhusu mkutano wa Rais Magufuli na wafanyabishara, Balozi Sefue alisema wafanyabiashara wameridhishwa na utendaji wake wa kazi na kuahidi kumpa ushirikiano mkubwa na kujenga ustawi wa nchi kwa pamoja.Naye Katibu Mtendaji wa TNBC, Raymond Mbilinyi, alisema ni muhimu kwa mabaraza ya wilaya na mikoa kuhakikisha kuwa mazingira ya kufanyabiashara yanaboreshwa na kusaidia kuleta maendeleo katika maeneo yao.Kwa upande wake, Mkurugenzi Mtendaji wa Taasisi ya Sekta Binafsi nchini (TPSF), Godfrey Simbeye alisema mkutano wa Rais na wafanyabiashara umeonesha mwanzo mzuri wa Rais Magufuli katika kuikubali sekta binafsi. Huu ni mwanzo mzuri, tumepata matumaini makubwa sana kutoka kwa Rais,  alisema Simbeye na kusisitiza kuwa TPSF kupitia wanachama wake watamuunga mkono katika jitihada zake za kuleta mabadiliko ya kiuchumi nchini.