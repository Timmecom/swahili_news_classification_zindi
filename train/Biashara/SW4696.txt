 Pinda aliyasema hayo mwishoni mwa wiki baada ya kufungua tawi la Benki la NMB lililopo mjini Sumbawanga mkoani Rukwa akisisitiza miongoni mwa wateja wakubwa wa benki hiyo ni halmashauri zote nchini na kwamba utaratibu huo utazuia kwa kiasi kikubwa udokozi wa fedha. Utaratibu huu wa kukusanya mapato kutoka halmashauri nchini kwa mifumo ya kielektroniki kunakofanywa na benki hii ni mzuri sana kwani utoandoa udokozi wa fedha usio wa lazima   alisisitiza Pia aliitaka benki hiyo kuona uwezekano wa kuanzisha matawi vijijini ambako kuna vuguvugu kubwa la kiuchumi, lakini pia ndiko waliko wateja wengi wa benki hiyo ambao ni wakulima, wavuvi, wafugaji na warina asali. Kwa upande wa Serikali inaipongeza Benki ya NMB kwa jitihada zake za kutambua umuhimu wa kusaidia jamii hususani wananchi wengi walioko vijijini  .lakini niwaombe msiishie mjini tu, fungueni matawi yenu vijijini kwani tayari kuna wilaya mpya zimeanzishwa zinahitaji huduma yenu kwa kuwa watumishi wa umma ni wateja wenu wakubwa,  alisisitiza.Pia alizitaka benki nchini kwa usimamizi wa Benki Kuu ya Tanzania (BoT) kuona kuwa ni wajibu wao kuona uwezekano wa kupunguza riba ambayo inalalalamikiwa na wateja wengi kuwa ni kubwa mno. Najua ni changamoto inayotawaliwa na taratibu na sheria, lakini ni vizuri wakati sasa umefika mabenki nchini kwa usimamizi wa Benki Kuu ifike mahala mkubali kuwa ni wajibu wenu kuona uwezekano wa kupunguza riba kwani bado iko juu sana,  alisisitiza.Kwa upande wake Mkuu wa Mkoa wa Rukwa, Magalula Said Magalula ameitaka Benki ya NMB kuona uwezekano wa kukarabati au kujenga jengo jipya tawi la benki hiyo lililopo mjini Namanyere wilayani Nkasi kwa kuwa limechakaa.