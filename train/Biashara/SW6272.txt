 MFUMO wa Taifa wa Manunuzi kwa Njia ya Mtandao (TANePS), ulioanza kufanya kazi mwishoni mwa mwaka jana, umeonesha ufanisi na kuleta ushindani kwa wazabuni na kupunguza rushwa.Hayo yamebainishwa na Meneja Usimamizi na Utawala wa Mifumo wa Mamlaka ya Udhibiti wa Ununuzi wa Umma(PPRA), Bernard Ntelya kwenye viwanja vya Maonesho ya 43 ya Kimataifa ya Biashara ya Dar es Salaam (DITF).Akizungumzia mfumo huo unavyofanya kazi, Ntelya alisema mfumo huo tangu uanze kufanya kazi umerahisisha utoaji wa huduma kwa wazabuni na umeweka taarifa zote ambazo zinahitajika kwao na kwa wakati. Mfumo huo umerahisisha ufanisi wa kazi, kwanza umefanya wazabuni waliojiunga na mfumo huu kupata taarifa za zabuni mbalimbali, lakini pia umepunguza vitendo vya rushwa na kuongeza tija,  alisema.Alisema watoa huduma wote na taasisi zaidi ya 530 hadi sasa zimesajiliwa kwenye mfumo huo wa TANePS na wameanza mradi wa majaribio kwa kushirikisha taasisi 83 za manunuzi kutoka mikoa mitano nchini.Mikoa hiyo ni Dar es Salaam, Arusha, Mwanza, Dodoma na Mbeya ambapo washiriki wake walipewa mafunzo jinsi ya kutumia mfumo huo na kwamba tangu uanzishwe zaidi ya wanufaika wa mafunzo 1,750 wamepatikana.Alisema hivi sasa mafunzo ya jinsi ya kutumia mfumo huo yanaendelea kutolewa nchini ili taasisi nyingi zaidi za manunuzi na ugavi ziufahamu na kuweza kuutumia kuomba zabuni mbalimbali na kufanya manunuzi kwa njia rahisi.Akizungumzia jinsi Sheria ya Manunuzi iliyofanyiwa marekebisho ilivyosaidia kupunguza bei za manunuzi zilizokuwa zimewekwa, Ofisa Mtendaji Mkuu wa PPRA, Christopher Mwakibinga alisema marekebisho ya sheria hiyo yamepunguza mlolongo mrefu wa kutoa huduma.Mwakibinga alisema sheria ya awali ilikuwa ikilalamikiwa kwa kuwa iliweka bei kubwa za bidhaa tofauti na uhalisia wake na kwamba fedha nyingi za serikali zilikuwa zikipotea kwa bidhaa zinazoweza kununuliwa kwa bei ndogo. Tatizo halikuwa kwa maofisa manunuzi au wagavi, lilikuwa ni sheria ya manunuzi ambayo ilifanyiwa marekebisho na sasa imesaidia kuondoa mlolongo mrefu wa kutoa huduma au kufanya manunuzi, alisema. Akizungumzia kazi za PPRA na mchango wao kwa serikali, Mwakibinga alisema wamekuwa wakiishauri serikali kuhusu taratibu za manunuzi na wamepewa ushirikiano ambao umesaidia taifa kuokoa fedha nyingi na kuwa na mfumo mzuri wa manunuzi wa pamoja serikalini.  Pia mfumo wa manunuzi wa pamoja wa serikalini umesaidia kuondoa rushwa, kupunguza gharama zisizo za lazima na kurahisisha utendaji kazi wa watendaji wetu, tumepiga hatua kubwa kwenye upande wa manunuzi,  alisema.