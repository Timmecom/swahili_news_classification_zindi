 Akizungumza katika kikao cha Mkutano Mkuu wa Chama Kikuu cha Wakulima wa Kahawa mkoa Kigoma (Kanyovu) mmoja wa wajumbe wa kikao hicho, Omari Mahwisa amesema kuwa utaratibu huo wa kuruhusu ununuzi holela wa kahawa unavuruga takwimu za uzalishaji wa zao hilo mkoani Kigoma.Mahwisa alisema uchunguzi umebaini kuwa sehemu kubwa ya kahawa inayonunuliwa nje ya vituo maalumu vya uboreshaji na kwa kutumia makopo na ndoo imekuwa ikivushwa nje ya nchi.Sambamba na hilo mkulima huyo amesema kuwa ununuzi huo holela wa kahawa unachangia kushusha ubora wa zao hilo kutokana na ununuzi huo kutozingatia vigezo vya ubora wa kahawa.Akijibu tuhuma hizo Ofisa Kilimo wa Halmashauri ya wilaya ya Kigoma, Siwajibu Selemani amesema kuwa Halmashauri yake haihusiki na utoaji vibali kwa wanunuzi wa kahawa na kwamba jukumu hilo liko chini ya Bodi ya Kahawa nchini (TCB).Siwajibu alisema kuwa pamoja na bodi kutoa vibali kwa wanunuzi lakini halmashauri iliweka utaratibu kwa wanunuzi wote kuripoti Halmashauri kabla ya kuanza ununuzi lakini jambo hilo halifanyiki.Alisema hata hivyo wameshaanza kuchukua hatua kukabiliana na hali hiyo ikiwemo kupiga marufuku ununuzi wa kahawa kwa kutumia makopo na ndoo na ununuzi kufanyika kwenye vituo rasmi.