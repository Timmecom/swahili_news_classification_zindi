 Halmashauri ya Wilaya ya Sikonge mkoani Tabora inakaribisha wawekezaji wakajenge hoteli kubwa ya kisasa kwa ajili ya watalii.Mkurugenzi Mtendaji wa Halmashauri hiyo, Martha Luleka amesema ofisini kwake kuwa, kuna sehemu za hifadhi na utalii unaendelea kwenye maeneo hayo ya Ipemba Mpazi, Ugala na kwingineko. Tunataka hili watu walitambue na watu waje zaidi na hata watalii wenyewe waweze kuja kwa sababu ya kutupatia sisi mapato amesema wakati akizungumza na timu kutoka Kampuni ya Magazeti ya Serikali(TSN) iliyokwenda huko kuona fursa zilizopo ili kuufahamisha umma ukazitumie kwa manufaa yao na wananchi wa Sikonge.Luleka amesema, kwa sasa watu wanaotoka Katavi wakifika Tabora wanakuwa wamechoka hivyo ikijengwa hoteli ya kisasa Sikonge watashawishika kwenda kulala huko na hatimae kwenda kutalii. Sisi tunasema hivi watakuwa hawajapunguza safari, hebu waje walale Sikonge. Sasa tunakaribisha watu wa kujenga hoteli nzuri ya kisasa ili hata watalii wapumzike kwanza Sikonge, wabarizi kidogo kabla hawajaendelea kwenda kwenye mbuga za hifadhi na pia waweze kuendelea kwenda kule waendako lakini watakuwa uchovu wao wameupunguza kwa kupumzika hapa Sikonge  amesema.Luleka pia amekaribisha watu wenye ujuzi wa kuchonga vinyago na vitu vingine vya mazao ya misitu waende wakawekeze Sikonge kwa kuwa kuna fursa za kutosha. Mimi nikipita Dodoma najiuliza, wanachonga vinu, wanachonga vinyago, wanachonga hata mbao za chapati, wanachonga vitu mbalimbali, wanapata wapi mbao zile? Wanazitoa wapi? Sisi wenye mbao nzuri, na za bei nzuri, nafuu sana, bado tuna mninga hapa. Sasa hatuna wachongaji vinyago vya namna hiyo, hakuna. Sisi tunataka watu waje, watoke huko waje watengeneze hapa vinyago na tuwe na duka zuri la vitu kama hivyo  amesema.Ameonesha kukerwa kuona hata vibao vya kusukumia chapati vinatoka nje ya nchi wakati kuna miti ya kutosha kutoa mbao za kuvitengeneza. Hapa ukichonga kameza kadogo tu kazuri unaambiwa leta elfu ishirini na nane, thelathini maksimamu, sasa je umetengeneza mbao ngapi. Na zile kule zinauzwa elfu kumi na nane wakati hapa elfu tatu tu unapata mbao ya kusukumia chapati. Je zingeenda kwingine si zingeleta tija kubwa kwa wale wanaotengeneza  amesema.