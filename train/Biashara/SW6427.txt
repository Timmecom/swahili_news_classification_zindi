 UONGOZI wa Bandari ya Tanga umesema katika muda mfupi ujao, bandari hiyo itakuwa kitovu cha biashara katika Afrika Mashariki na Afrika kwa ujumla kutokana na mageuzi makubwa yanayofanyika.Umesema hali hiyo itachangiwa hasa na uboreshaji wa bandari, ulioanza kuzaa matunda pamoja na ukweli kuwa bandari hiyo kongwe Afrika Mashariki, iko katika eneo la kimkakati ikihudumia zaidi ya nchi nane.Kwa mfano, umesema bandari hiyo imehudumia mafuta mazito (HOF) tani 4,000 ya Rwanda na tani 11,667 ya Zambia.Meneja wa Bandari ya Tanga, Percival Salama alisema hayo wakati akizungumza na waandishi wa habari wa Kampuni ya Magazeti ya Serikali (TSN), waliotembelea bandari hiyo kujionea uboreshaji wake.Salama alisema tayari bandari hiyo iko katika mageuzi makubwa, yakiwamo ya miundombinu yake na yameanza kutoa matunda ikiwamo kuongezeka kwa shehena za mizigo pamoja na mapato. Hivi sasa bandari ya Tanga iko katika mageuzi makubwa ambayo katika miaka michache ijayo, tutakuwa kitovu cha biashara Afrika Mashariki na Afrika kwa ujumla. Zipo sababu nyingi zinazotupa nguvu ya kufikia azma hiyo,  alisema Salama ambaye bandari yake pia inasimamia Bandari ya Pangani mkoani humo.Alisema kutokana na agizo la Rais John Magufuli alilolitoa Agosti mwaka juzi, Bandari ya Tanga inaongezwa kina chake ili kuruhusu meli kubwa kutia nanga.Salama alisema Mamlaka ya Usimamizi wa Bandari Tanzania (TPA), umelenga kuifanya Bandari ya Tanga kuwa bandari ya kimkakati kuhudumia soko la mikoa ya Kaskazini na nchi jirani za Uganda na Sudan Kusini.Alieleza kuwa hata jiografia ya Bandari ya Tanga inaruhusu kuhudumia pia nchi za Kenya, Rwanda, Burundi, Jamhuri ya Kidemokrasia ya Congo (DRC), Zambia na Malawi kupitia mpaka mmoja. Kwa mfano hivi karibuni bandari ya Tanga imehudumia mafuta mazito (HOF) tani 4,000 ya Rwanda na tani 11,667 ya Zambia,  alibainisha.Katika kufikia azma hiyo, TPA inatekeleza jumla ya miradi 48 katika mwaka wa fedha 2018/2019 inayohusu uboreshaji wa miundombinu, ununuzi wa mitambo na ununuzi wa vifaa wezeshi vya kuhakikisha bandari inatoa huduma bora. Miradi hiyo ni pamoja na kuchimba na kuongeza kina katika gati mbili za sasa ili kuwezesha meli kubwa kutia nanga.Mradi huu ni sehemu ya utekelezaji wa maagizo ya Rais John Magufuli, aliyoyatoa wakati wa sherehe za kuweka jiwe la msingi la mradi wa bomba la mafuta kutoka Hoima-Uganda hadi Chongoleani-Tanga, Agosti 5, 2017.Mradi huu umeshaanza kutekelezwa ambako TPA iliingia mkataba wa miezi minne kuanzia Aprili 18, 2018 na Kampuni ya BICO Engineering ya Chuo Kikuu cha Dar es Salaam kufanya  geotechnical study  ili kubaini aina ya udongo katika maji ya Bandari ya Tanga.Kwa mujibu wa meneja huyo, BICO wamekamilisha kazi hiyo Septemba 17, 2018 na imebainika kuwa hakuna mwamba uliosemwa kwa miongo mingi.Aliutaja mradi mwingine kuwa ni kuweka mita za kupima mafuta eneo la Raskazone, ambao pia ni sehemu ya utekelezaji wa maagizo ya Rais Magufuli aliyoyatoa sambamba na uchimbaji na kuongeza kina.Alisema mkataba umeshatiwa saini na mradi unatarajiwa kukamilika katika mwaka wa fedha 2019/2020. Pia kuna jumla ya mitambo 24 iliyo kwenye hatua za manunuzi inatarajiwa kupokelewa yote hadi kufikia Desemba mwaka huu.Mbali ya kuongezwa kwa kina cha bandari hiyo, tayari imepata mashine 16 mpya mwaka jana na nyingine mbili zitaingia baadaye mwaka huu, hivyo kurahisisha kazi ya kupakua na kupakia mizigo bandarini hapo.Salama alieleza kuwa kina hicho kitakapoongezwa kitawezesha meli kubwa kutia nanga na hivyo kuifanya Bandari ya Tanga kupokea meli kubwa zaidi kuliko sasa.Alisema ukiondoa hilo, bandari hiyo imeendelea kuboresha utendaji wake kwa kuhakikisha inakuwa na vifaa vya kutosha wakati wote.Alisema kwa sasa bandari ina jumla ya mitambo 29 na matela 29 ya kuhudumia mizigo, matishari 12 yenye uwezo wa kubeba jumla ya tani 11,740 kwa wakati mmoja, jumla ya vyombo vya majini (boti) saba vikijumuisha vyombo vya kufanyia doria ya ulinzi na vile vinavyotumika katika kuvutia matishari na kuegesha meli.Aliongeza kuwa hayo yote yatachagizwa na ukweli kuwa Bandari ya Tanga iko katika ukanda unaozungukwa na nchi takribani nane ambazo zinaweza kuhudumiwa nayo.Alizitaja kuwa ni Kenya, Malawi, Msumbiji, Rwanda, Burundi, Uganda, Zambia na Jamhuri ya Kidemokrasia ya Congo (DRC), ambazo zote wanaweza kuzihudumia. Nchi hii zote ni rahisi kuzihudumia kwani kwa sasa bandari imeanza kuboreshwa. Lakini pia kuna reli ya Tanga   Arusha   Musoma ambayo serikali inakamilisha kuifufua, hivyo itasaidia sana katika kubeba mizigo inayoshuka hapa Tanga,  alieleza Salama