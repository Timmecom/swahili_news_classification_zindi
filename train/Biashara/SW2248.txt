 BAADA ya Benki Kuu ya Tanzania (BoT) kuipa jukumu la kubadilisha fedha za kigeni Shirika la Posta Tanzania (TPC), shirika hilo limesema limejipanga kufungua maduka hayo kwenye vituo vya mipaka yote nchini ikiwemo mikoa na wilayani ili kuhakikisha huduma hizo zinatolewa kwa uhakika.Mtendaji Mkuu wa shirika hilo, Hassan Mwangombe amewaeleza waandishi wa habari Dar es Salaam kuwa wamefungua vituo 20 vya kubadilishia fedha za kigeni jijini Dar es Salaam, Zanzibar na Arusha.Mwang ombe alisema vituo hivyo vitaanza kazi Machi 15, mwaka huu na kwamba mwishoni mwa mwezi huo ofisi zote za Posta katika mikoa 17, zitaanza kutoa huduma hiyo. Ofisi za kubadilishia fedha zipo Posta Mpya, City Drive (Posta ya zamani), Kariakoo, mtaa wa Libya, Kijitonyama, Oysterbay na Uwanja wa Ndege. Pia huduma zitatolewa Mji mkongwe Zanzibar na Arusha,  alisema Mwangombe.Alisema kutokana na Mkoa wa Arusha kuathiriwa na ubadilishaji wa fedha za kigeni, wamejipanga kuhakikisha fedha za kutosha zinapatikana na ofisi yao itahudumia watu wengi kwa wakati mmoja.Alisema mipakani wataboresha ofisi zao na kupeleka vitendea kazi vya kutosha kutoa huduma bora. Tunazo fedha za kutosha kutoa huduma hizi na endapo tutaona kuna changamoto tutaomba watu wengine ambao tutashirikiana nao kutoa huduma za kubadilisha fedha za kigeni,  alifafanua.Mwangombe ambaye ni Posta Masta Mkuu, alisema mabadiliko yaliyotokea ni kwa ajili ya serikali kujua mzunguko wa fedha zote na watahakikisha wanakabiliana na ushindani wa kubadilisha fedha.Meneja Biashara wa shirika hilo, Mwanaisha Ali Said amesema wamejipanga kuifikia Tanzania nzima kwa kuongeza ofisi za kubadilishia fedha kila mkoa, mipakani na jijini Dar es Salaam. Alisema mikoa itakayofanya kazi hiyo ni Mwanza, Kigoma, Shinyanga, Kilimanjaro, Tanga na Mbeya. Kutokana na uhitaji mkubwa wa maduka ya kigeni kwa hapa Dar es Salaam, tumeongeza muda wa kufanya kazi ambapo maduka yetu kuanzia Jumatatu hadi Ijumaa yatafunguliwa saa 2 asubuhi hadi saa 12 jioni na kwa Jumapili yatafunguliwa kuanzia saa 3 asubuhi hadi saa 7 mchana,  alieleza Said. Alisisitiza kuwa lengo la kuongeza muda wa kufanya kazi ni kukidhi mahitaji ya kubadilisha fedha za kigeni na kwamba Watanzania na wageni wanapaswa kutumia maduka yao kwa ajili ya kupata fedha. Februari 28, mwaka huu, BoT ilitangaza kuanza kufuta leseni za maduka yote yaliyokutwa yanaendesha biashara hiyo bila kuzingatia masharti ya leseni baada ya ukaguzi uliofanyika Februari 27, mwaka huu. Mkurugenzi wa Usimamizi wa Fedha wa BoT, Jerry Sabi aliutaka umma kutotumia huduma zisizo rasmi za ubadilishaji wa fedha za kigeni kutokana na hatari ikiwemo kuibiwa au kupewa fedha bandia. Katika taarifa yake ya Novemba 2018 na Januari 31, mwaka huu, BOT ilisema huduma za kubadilisha fedha za kigeni zinaendelea kupatikana katika benki na taasisi za fedha nchini kote pamoja na TPC.