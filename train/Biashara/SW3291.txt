 Inatarajiwa kuwa fedha hizo za kigeni zitokanazo na kahawa, ni kutoka Dola za Marekani milioni 230 kwa sasa na kufikia Dola milioni 325 kwa mwaka 2020.Taarifa ya Bodi ya Kahawa (TCB) mjini Moshi juzi imeeleza kuwa uzalishaji kwa sasa umeongezeka kutoka tani 55,000 mwaka 1983/84 hadi kufikia zaidi ya tani 75,000 za Kahawa.Aidha, taarifa hiyo imefafanua kuwa zaidi ya kaya 400,000 zinajihusisha na kilimo cha mibuni aina ya Robusta na Arabika nchini.Kwa mujibu wa taarifa hiyo, wakulima hao huchangia asilimia 90 ya uzalishaji wote huku asilimia 10 ya kahawa ikitokana na wakulima wanaomiliki mashamba makubwa (Estate).TCB imesisitiza kuwa hivi sasa kilimo cha mibuni nchini hutoa ajira kwa Watanzania milioni 2.4, ambapo kahawa aina ya robusta huchangia asilimia 40 ya uzalishaji wa kahawa hapa huku arabika ikichangia asilimia 60 Taarifa hiyo imeeleza kuwa zaidi ya hekta 265, 000 nchini ndizo zinazotumika kwa kilimo cha zao hilo katika maeneo mbalimbali ya nchi.Aidha, imeelezwa kuwa kilimo cha mibuni kinakabiliwa na changamoto nyingi zikiwemo za kukidhi mahitaji makubwa ya miche.Miongoni mwa changamoto hizo ni pamoja na TCB kuongeza upatikanaji wa miche ya uhakika ya aina bora ya mibuni ya arabika na robusta, ambapo mkazo unapaswa ulenge kuzalisha miche milioni 75, ili kupanda eneo la hekta 56,000 ndani ya miaka mitano ijayo.