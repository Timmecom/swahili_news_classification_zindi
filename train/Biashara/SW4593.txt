 VIJANA zaidi ya 250 wa mkoa wa Dodoma wameweza kufikiwa na programu ya VIA -Jiandalie Ajira, inayotekelezwa na Taasisi ya Ujasiriamali na Ushindani Tanzania (TECC).Mkufunzi wa wajasiriamali mkoani hapa, Dotto Mahinga alisema hayo wakati wa kutoa mafunzo kwa vijana, ambapo pia zilitolewa fomu kwa vijana kwa ajili ya kujiunga na programu hiyo.Amesema Dodoma wameweza kuwafikia vijana 250 na walengwa ni vijana wenye umri kati ya miaka 18 hadi 24. "Matarajio ni kujenga wajasiriamali vijana ili waweze kufanya biashara kwa ufanisi, lazima tuwape fursa vijana," alisema.Meneja wa Mafunzo kutoka TECC, Anna Manoti alisema wanatoa mafunzo kwa vijana wenye nia ya kujiajiri, wakiamini kuwa biashara bora inaanza na wazo imara.Alisema kwa sasa wanatangaza mradi wa vijana Jiandalie Ajira ili waweze kujiunga au kuomba kujiunga na mafunzo. Manoti alisema zaidi ya vijana 800 wamepata Mwongozo na Mafunzo sahihi katika mikoa ya Mtwara, Dar es Salaam, Pwani na Dodoma.Alisema katika programu ya kujiajiri inayoendeshwa na TECC, lengo kuu ni kupunguza tatizo la ajira kwa vijana kwa kutoa na stadi stahiki zitakazowawezesha vijana kuanzisha au kukuza biashara zao hivyo kujiongezea pato lao binafsi, pato la taifa na kuongeza ajira.Alisema programu hiyo ipo kwa ajili ya kusaidia juhudi binafsi kwa njia ya mafunzo ya ujasiriamali na uendeshaji biashara."Programu hii haitoi mikopo au ruzuku ya aina yoyote kwa vijana ila inamuandaa kijana aweze kukubalika na taasisi zinazotoa mikopo na kumpa mbinu sahihi za kufanya kazi na taasisi hizo na kumuunganisha.Amesema mpaka kufikia mwaka 2020, vijana 1,250 wenye sifa na vigezo stahiki watakuwa wamenufaika na programu hiyo.Mmoja wa vijana hao, Consensa Moshi ambaye mhitimu wa shahada ya elimu ya watu wazima na maendeleo ya jamii, amesema kupitia mafunzo hayo ameweza kujiajiri katika shughuli za ujasiriamali anazofanya.