 Waziri Mkuu, Kassim Majaliwa amesema Serikali inautegemea mkoa wa Pwani kwa uwekezaji.Ameyasema hayo leo mjini Kibaha wakati anafungua Kongamano la Uwekezaji Mkoa wa Pwani.Amesema, Mkoa wa Pwani upo mbele katika kutekeleza azma ya Serikali ya kuleta maendeleo na mabadiliko ya kiuchumi kupitia uwekezaji na hasa kwa kujenga viwanda. Nimefurahishwa pia na kauli mbiu ya kongamano hilo ambayo inasema Ijenge Tanzania, Wekeza Pwani Mahali Sahihi kwa Uwekezaji kauli mbiu hii kwa mtazamo wangu ina maana kubwa, licha ya mkoa wa Pwani kubainisha na kutangaza fursa za uwekezaji na biashara zilizopo, mkoa huu unajipambanua vizuri sana kwa kuonyesha ni kwa namna gani umejiandaa kwa kutengeneza mazingira mazuri kwa uwekezaji  amesema.Majaliwa amesema kauli mbiu hiyo inasadifu azma ya Serikali ya Awamu ya Tano ya kujenga uchumi wa viwanda, na kwamba, mkoa wa Pwani una fursa nyingi hivyo zikisimamiwa na kuendelezwa vizuri zinaweza kuwa na tija kwa wananchi na taifa kwa ujumla. Kauli mbiu hii inaweka wazi dhamira ya dhati ya mkoa wa Pwani ya kuondoa vikwazo vyote vya uwekezaji na biashara kwa wawekezaji wetu, vilevile inatoa uhakika kwa wawekezaji wote waliopo hapa na waliopo nje na ambao wanatarajia kuja kwamba Pwani ni mkoa salama na ni mahali sahihi kwa uwekezaji amesema.Amesema, Rais John Magufuli na Makamu wa Rais Samia Suluhu Hassan wana matarajio makubwa na kongamano hilo linalofanyika kwenye ukumbi wa ofisi ya Mkuu wa Mkoa wa Pwani.Ameupongeza mkoa huo kuwa kujenga viwanda vingi na kuandaa kongamano linalowakutanisha wawekezaji, viongozi wa Serikali wa ngazi mbalimbali na taasisi wezeshi.Miongoni mwa waliohudhuria ufunguzi huo ni Waziri wa Nchi Ofisi ya Waziri Mkuu anayeshughulikia uwekezaji, Angela Kairuki, Naibu Waziri wa Nishati Subira Mgalu, Naibu Waziri wa Mifugo na Uvuvi Abdallah Ulega, Mwenyekiti wa Chama Cha Mapinduzi Mkoa wa Pwani Ramadhani Maneno, wakuu wa taasisi binafsi za umma na wawekezaji.