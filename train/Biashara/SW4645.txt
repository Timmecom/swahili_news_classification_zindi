 Akizungumza kwenye hafla fupi ya kuorodhesha rasmi hati hizo kwenye soko hilo iliyofanyika jijini Dar es Salaam mwishoni mwa wiki, Naibu Waziri wa Fedha na Mipango, Dk Ashantu Kijaji, alitoa mwito kwa wadau wa sekta ya fedha na watu binafsi kuungana na benki hiyo katika kuwekeza kwenye hati hizo. Nitoe mwito kwa wananchi na mabenki mengine tuungane na benki ya Exim katika kuhakikisha kwamba tunawekeza na hatimaye tunaweza kupata hati hizi kupitia Soko la Hisa la Dar es Salaam.  Hati fungani ni muhimu kwa maendeleo yetu kiuchumi ndio maana hata serikali tupo kwenye hatua ya kufanya hivyo kwa ajili ya maendeleo ya miundombinu yetu,   alibainisha.Akizungumza kwenye hafla hiyo, Ofisa Mkuu wa Fedha wa Benki ya Exim, Selemani Ponda alisema kuja kwa hati fungani hiyo ya miaka sita sio tu maendeleo makubwa kwa sekta ya fedha hapa nchini bali pia ni maendeleo kwa ukanda mzima wa Afrika Mashariki kwa kuwa benki hiyo ndio imekuwa ya kwanza kuendesha mchakato katika ukanda huo. Dhamana hii itawapa wawekezaji uhakika wa kupata riba ya 15.56% kwa mwaka, kwa kipindi cha miaka 6. Benki ya Exim tulifanikiwa kukusanya jumla ya Sh bilioni 19.95 ambapo kati ya kiasi hicho takribani Sh bilioni 14.97 zilibaki benki na kilichobaki kilirejeshwa kwa wawekezaji,   alisema Ponda.Kwa upande wake, Mkurugenzi Mtendaji wa Soko la Hisa la Dar es Salaam (DSE), Moremi Marwa alisema kuorodheshwa kwa hati fungani hizo za Benki ya Exim kunaleta jumla ya hati fungani za taasisi kubwa kwenye soko hilo kufikia 15 na zinahusisha taasisi 10.Akizungumza kwenye hafla hiyo, Mwakilishi kutoka Mamlaka ya Masoko ya Mitaji na Dhamana nchini (CMSA), Nicodemus Makama alisema hatua hiyo iliyofikiwa na Exim ni chachu kwa taasisi nyingine nchini kufikiria namna hiyo ya uwekezaji.