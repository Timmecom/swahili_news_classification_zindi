 Naibu Waziri wa Kilimo na Maliasili, Mtumwa Mbarouk Kheri alisema hayo wakati akijibu swali la Mwakilishi wa jimbo la Kiwani, Hijja Hassan Hijaa (CUF) aliyetaka kujua mashamba ya Serikali mangapi yaliyokodishwa kwa watu binafsi na yameingiza kiasi gani cha fedha.Alisema mashamba hayo yapo mkoa wa Kaskazini Pemba, Kusini pamoja na Micheweni ambayo yamekuwa yakizalisha kiwango kikubwa cha karafuu.Akifafanua zaidi alisema hayo ni baadhi ya mashamba ya Serikali ambayo yamekodishwa kwa watu binafsi kwa ajili ya kuendeleza kilimo cha mazao mbalimbali.Alisema wizara kwa sasa ipo katika kufanya uchambuzi na kuangalia mashamba ambayo hayana wenyewe na watu gani wa kukabidhiwa ambao watayaendeleza kwa shughuli za Kilimo. Wizara ya Kilimo na Maliasili kwa sasa ipo katika uchambuzi zaidi kujua watu gani wanaofaa kupewa mashamba ya kilimo cha karafuu ili wayaendeleze kwa faida,  alisema.Alisema Wizara ya Kilimo na Maliasili kwa sasa ipo katika hatua za kuhakikisha kwamba mikarafuu zaidi inapandwa kwa ajili ya kuzalisha karafuu kutokana na kuchakaa kwa baadhi ya mikarafuu na kufanya kushuka kwa uzalishaji.Mbarouk alisema utafiti uliofanywa na Wizara ya Kilimo umebaini ipo idadi kubwa ya mikarafuu ambayo uzalishaji wa karafuu umeshuka kwa kiwango kikubwa na baadhi kufa. Tumefanya utafiti na kufahamu kwamba uzalishaji wa karafuu umeshuka kwa kiwango kikubwa ambapo sasa tumeweka mkazo kusambaza miche ya mikarafuu,  alisema.Alisema Wizara ya Kilimo na Maliasili kwa kushirikiana na Wizara ya Biashara, Viwanda na Masoko wanakusudia kusambaza zaidi ya miche ya karafuu milioni moja kwa wakulima bure.Aidha alisema kwa sasa Wizara ya Kilimo ipo katika mikakati ya kusambaza na kuotesha miche katika vitalu vya watu binafsi.