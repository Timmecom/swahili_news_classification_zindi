 Pamoja na ongezeko la zaidi ya asilimia 16 ya idadi ya watumiaji wa simu za mkononi nchini, tatizo la upatikanaji huduma ya mawasiliano kwa maeneo ya vijijini limekuwa ni changamoto. Alisema Serikali imekuwa ikifanya juhudi mbalimbali kuziba pengo la upatikanaji wa huduma hiyo ya mawasiliano katika maeneo hayo ya vijijini na mijini.Alisema mwaka 2006 mfuko wa mawasiliano kwa wote ulianzishwa kwa lengo la kuhakikisha upatikanaji wa huduma za mawasiliano katika maeneo ya vijijini na mijini. Kulikuwa na mwamko mdogo kwa kampuni za simu kupeleka mawasiliano vijijini kutokana na mazingira yake na changamoto, kama vile kuwa na idadi ndogo ya wakazi, ndio maana Serikali ikaanzisha mfuko wa upatikanaji wa huduma ya mawasiliano kwa wote ili kusaidia katika utekelezaji wa upanuzi wa huduma ya mawasiliano,  alisema Mbarawa.Hata hivyo, alibainisha kuwa bado mwitikio wa uombaji wa zabuni kwa ajili ya jitihada za kupanua mawasiliano maeneo ya vijijini umekuwa ni mdogo sana na hivyo basi kusababisha maelfu ya vijiji kukosa huduma ya mawasiliano na hivyo kuendelea kukithiri kwa hali ya umasikini. Wakati kampuni ya simu ya Halotel ilipokuja nchini na mkakati wa kuwekeza kwenye maeneo ya vijijini, Serikali iliwapokea kwa mikono miwili na kuahidi kuwasadia baadhi ya mambo ili kurahisisha utekelezaji, pia tuliwapa masharti ya kuhakikisha wanaunganisha mawasiliano ya mtandao kwa ofisi za vijiji 150, hospitali za umma 150, vituo vya Polisi 150, pamoja na ofisi za posta 65 na pia shule 450,  alisema.Hadi sasa, Kampuni ya simu ya Halotel imeunganisha huduma ya mawasiliano kwa vijiji 1800 ambavyo vilikuwa havina huduma hiyo, na kufikia mwishoni mwa mwaka huu kampuni ya simu ya Halotel itakuwa imeunganisha vijiji vingine 1500 kwa mara ya kwanza ili kuhakikisha huduma bora ya mtandao wa 3G.Ilielezwa kuwa Serikali na mshirika wake kampuni ya Halotel imewekeza Dola za Marekani bilioni moja, sawa na Sh trilioni mbili ili kutekeleza upanuzi wa huduma ya mawasiliano kwa mikoa 26, pamoja na kuunganisha vijiji 1,500 kupitia mkonga wa mawasiliano unaovuka kilometa 2,500, sambamba na kusambaza kilometa 18,000 za fiba nchini kote.