 Mfumko huo wa bei kwa mujibu wa Ofisi ya Taifa ya Takwimu (NBS) unamaanisha kuwa kasi ya upandaji wa bei za bidhaa na huduma kwa mwaka ulioishia mwezi Machi 2015 imeongezeka ikilinganishwa na kasi iliyokuwepo kwa mwaka ulioishia mwezi Februari 2015.Mkurugenzi wa Sensa ya Watu na Takwimu za Jamii wa Ofisi ya Taifa ya Takwimu, Ephraimu Kwesigabo, alisema jana kuwa fahirisi za bei zimeongezeka hadi 155.88 kwa mwezi Machi 2015 kutoka 149.49 mwezi Machi 2014. Fahirisi hizi zimeongezeka kutokana na kuwepo mahitaji makubwa ya chakula hasa sehemu ambazo kuna upungufu wa chakula na ndio maana mtaona kuna ongezeko kidogo la mfumuko wa bei,  alisema Kwesigabo.Kwa mujibu wa ofisi ya Waziri Mkuu kuna upungufu wa chakula katika mikoa takribani 11 nchini.Aliongeza kuwa mfumko wa bei wa bidhaa za vyakula na vinywaji baridi kwa mwezi Machi mwaka huu umeongezeka hadi asilimia 5.9 kutoka asilimia 4.9 ilivyokuwa mwezi Februari 2015.Mtakwimu huyo alisema kuongezeka kwa mfumko wa bei wa mwezi Machi umechangiwa hasa na kuongezeka kwa bei za baadhi ya bidhaa za vyakula kwa kipindi kilichoishia Machi mwaka huu zikilinganishwa na bei za vyakula za Machi mwaka jana.Alitoa mfano kuwa mwenendo wa bei za baadhi ya bidhaa za vyakula zilioonesha kuongezeka mwezi Machi mwaka huu; zikilinganishwa na bei za mwezi Machi mwaka jana ni pamoja na bei za mchele ambao umeongezeka kwa asilimia 19.9, unga wa muhogo asilimia 8.3, nyama asilimia 6.3, samaki asilimia 14.5. maharage asilimia 5.3, choroko asilimia 13.1 na sukari kwa asilimia 4.4.Akizungumzia mfumko wa bei wa mwezi Machi 2015 unaopimwa kwa kipimo cha mwezi, Kwesigabo alisema umeongezeka kwa asilimia 0.7 ukilinganisha na ongezeko la asilimia 1.6 mwezi Februari 2015.Fahirisi za bei pia kwa mwezi zimeongezeka hadi 155.88 mwezi Machi kutoka 14.83 mwezi Februari. Aliongeza kuwa kuongezeka kwa fahirisi kumechangiwa hasa na kuongezekwa kwa bei za bidhaa za vyakula kama samaki, matunda aina ya machungwa, maharage na mboga.Alisema thamani ya Sh 100 ya Tanzania katika kununua bidhaa na huduma umefikia Sh 64.15 mwezi Machi mwaka huu kutoka Septemba 2010 ikilinganishwa na Sh 64.59 ilivyokuwa mwezi Februari 2015.Akizungumzia hali ya mfumko wa bei kwa baadhi ya nchi za Afrika Mashariki, Kwesigabo alisema mfumuko wa bei wa mwezi Machi nchini Kenya umeongezeka hadi asilimia 6.31 kutoka asilimia 5.61 mwezi Februari, Uganda mfumko wa bei ulifikia asilimia 1.90 kutoka asilimia 1.4.