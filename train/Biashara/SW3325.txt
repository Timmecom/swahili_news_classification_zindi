 RWANDA, mwenyeji wa kihistoria wa mkutano ujao wa marais na wakuu wa nchi za Jumuiya ya Madola (CHOGM), imetangaza kufanya maandalizi ya kihistoria ya mkutano huo, lengo likiwa ni kuipa heshima nchi na majirani katika ukanda wa Jumuiya ya Afrika Mashariki (EAC).Tayari Serikali ya Rwanda imetenga Faranga bilioni 20.1 kwa ajili ya mkutano huo wa 26 wa Madola, utakaofanyika mapema mwakani jijini hapa.Rwanda ambayo kiuhalisia haikuwahi kutawaliwa na Uingereza, ambayo ni sifa mojawapo ya kuwa mwanachama wa Jumuiya ya Madola, iliomba kujiunga na kukubaliwa uanachama. Pia imepata bahati kuandaa mkutano huo, likiwa taifa la kwanza kuandaa mkutano huo, licha ya kutotawaliwa na Mwingereza.Akizungumza hivi karibuni, Waziri wa Mambo ya Nje na Ushirikiano wa Kimataifa, Dk Richard Sezibera alisema maandalizi yanakwenda vizuri na kwamba mpaka sasa, ingawa mkutano utafanyika mwaka kesho, tayari vyumba hadi 8,000 vimeshatengwa kwa ajili ya washiriki. Sehemu ya kulala hadi wageni 10,000 zipo, kwa sasa tayari tuna vyumba 8,000. Wote watakaofika watakuwa na uhakika wa usalama, mahali bora pa kula na kulala, utalii wa ndani lakini pia utalii wa kiwango cha juu katika nchi jirani ndani ya Jumuiya ya Afrika Mashariki. Tumejipanga kwelikweli ili tuweke historia katika ukanda huu, kwani manufaa yake hayatabaki kwa Rwanda pekee, bali kote katika EAC,  alisema Sezibera aliyewahi pia kuwa Katibu Mkuu wa EAC.Alisema katika maandalizi, sehemu kubwa ya fedha, kiasi cha Faranga bilioni 10.87 zitatumika kuimarisha miundombinu, ikiwemo upanuzi wa sehemu ya Uwanja wa Ndege wa Kigali na viwanja vingine vya ndege.Barabara katika Jiji la Kigali zimetengewa Faranga bilioni 3. Jonathan Nzayikorera, mmoja wa maofisa waandamizi katika Wizara ya Fedha na Mipango ya Uchumi, alisema nchi itanufaika sana na mkutano huo. Kuna faida nyingi za kiuchumi za kuandaa mkutano huu, ndiyo maana tumeeleza katika maandalizi ya uhakika,  alisema.Akizungumza wakati wa kikao cha kwanza cha maandalizi ya mkutano wa Rwanda, Mkurugenzi wa Masuala ya Amani na Utawala Bora katika Sekretarieti ya Jumuiya ya Madola, Katalaina Sapolu alisema wamefurahishwa na mwelekeo wa Rwanda katika kuandaa mkutano huo muhimu duniani.Mkutano wa marais na wakuu wa nchi wa Jumuiya ya Madola hufanyika kila baada ya miaka miwili. Samoa itakuwa mwenyeji wa mkutano wa 27 utakaofanyika mwaka 2022.