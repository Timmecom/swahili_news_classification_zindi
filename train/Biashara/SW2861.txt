 Halmashauri ya Wilaya ya Sikonge inazikaribisha kampuni za utalii ziende kuwekeza wilayani humo kwa kuwa kuna vivutio wakiwemo wanyama na misitu ya miombo.Mwenyekiti wa Halmashauri hiyo, Peter Nzalalila amesema ofisini kwake kuwa, Sikonge ni tajiri wa misitu mikubwa iliyohifadhiwa na maeneo makubwa yaliyohifadhiwa yenye viumbe wenye mvuto kwa watalii kama vile mbuni, wanyama wakubwa wakiwemo simba, tembo, chui, nyati, twiga na wanyama wengine. Kwa hiyo tunakaribisha wawekezaji kutoka sehemu mbalimbali za dunia hii waje wawekeze, waje na makampuni yao wawekeze Sikonge kwa suala zima la utalii. Kama nilivyosema utalii upo kwa ajili ya mbuga za wanyama, lakini hata misitu. Tuna miombo mizuri ambayo nadhani katika ukanda huu wa mkoa wa Tabora kanda iliyobaki na miti ya asili hii ya miombo ni Sikonge  amesema.Ameieleza timu kutoka Kampuni ya Magazeti ya Serikali (TSN) kuwa, watalii wanaweza kwenda kutazama misitu kwenye wilaya hiyo yenye eneo 5% tu linalotumika kwa makazi ya wanadamu. Misitu hii imegawanyika katika kanda mbalimbali, kadiri ukanda jinsi ulivyo na misitu, aina ya miti na vichaka na kadhalika vinafata ukanda ambako miti hiyo ipo kwa hiyo waje waone miti mbalimbali. Sisi bado tuna miti ya asili. Kuna mti mmoja unaitwa Mninga ambao duniani karibu unapotea  amesema Nzalalila.Awali, Mkurugenzi Mtendaji wa Halmashauri ya Wilaya ya Sikonge, Martha Luleka alisema, kuna utalii wa aina tatu wilayani humo ukiwemo wa picha, wa kutazama wanyama na ule wa uwindaji. Alisema, kuna takribani mapori tisa ya hifadhi yenye wanyama wa kutosha hivyo inahitajika hamasa ya watu kwenda kutalii Sikonge. Nchi hii ina neema, watu wakienda Serengeti wanadhani wameona Tanzania nzima kumbe wanasahau huku tena kuna mambo mazuri. Siku hizi kuna njia ya kwenda Iringa na kwenyewe watu wanakwenda kufanya uwindaji, kuna Selou na kwingineko  Sasa hivi vya kwetu vidogo vidogo vya Ipembampazi tunataka na vyenyewe viibuke watu waje kujua kwamba aah kumbe ukiwa unatokea Malawi huko wapi umepitia njia ya huku huna haja ya kwenda huko juu kote unaweza ukaishia hapa ukaona simba   amesema Luleka.