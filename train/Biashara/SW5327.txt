 Katika mahojiano na mwandishi wa habari hizi jana, mkulima huyo alisema ni wakati wa Watanzania kubadilika na kufanya biashara ya asali kimataifa kutokana na wanunuzi kutoka nje ya nchi kuongezeka.Alisema amekuwa akiwapata wateja wa asali kupitia kwenye mitandao ya intaneti.  Huwa natafuta wateja kwenye mtandao ambapo wanunuzi wa asali wakijitokeza nakubaliana nao ninatuma  sample  (sampuli) na hawa waliporidhika wakanilipa kwa dola, ambapo bei ya tani moja ni Sh milioni 10 baadaye wawakilishi wao wakafuata mzigo,  alisema.Alisema asali aliyovuna mwaka huu aliuza tani mbili Uingereza na tani nyingine mbili aliuza Uarabuni. Alisema asali nyingine amekuwa akiuza rejareja na amekuwa na wateja wengi jambo ambalo limekuwa likimhamasisha aendelee kufuga na kutoa elimu ya wafugaji kwa watu wengine.Mkulima huyo alisema ni vizuri hata wasomi wakabadilika kifikra na kujiajiri na si kusubiri kuajiriwa kwani mikoa mingi imekuwa na fursa nyingi. Wengi wanasoma ili kufaulu na elimu iwasaidie katika kupata ajira, na hawafikirii kusoma ili elimu hiyo iwasaidie katika kujiajiri, kuna fursa kubwa zaidi katika kujiajiri unaweza kujiajiri na kupata fedha nyingi zaidi ambazo ni sawa na kiinua mgongo cha mfanyakazi aliyefanya kazi miaka mingi,  alisema.Alisema ufugaji nyuki ni mzuri kwani hauna palizi kama ilivyo kwenye kilimo, hauhitaji dawa ya kumwagilia ni kutundika mizinga na kusubiri kwenda kuvuna asali.Rubi alisema alianza kufuga mwaka 2007 kwa kutumia vyungu kutokana na kukosa uwezo wa kununua mizinga ya kufugia nyuki.Alisema alianza kwa mtaji wa Sh 75,000 ambapo alinunua vyungu 50 vyenye ujazo wa debe moja na nusu kila moja na baada ya kuvuna asali alipata fedha ambazo zilimuwezesha kununua mizinga 70 ya kienyeji ambapo kila mzinga alinunua kwa Sh 5,000. Katika mavuno ya mwaka 2008 hadi 2009 baada ya kuvuna kwenye mizinga 70 nilipata zaidi ya Sh milioni 7.5,  alisema.alifanya juhudi za kuongeza mizinga mingine na kutafuta eneo kwa ajili ya kuendesha ufugaji ambapo mpaka sasa ana mizinga 1000 ambapo kati ya hiyo 700 ni ya kisasa na 300 ni ya kienyeji. Mkulima huyo ana elimu ya kidato cha nne aliyoipata shule ya Wavulama ya Tabora.