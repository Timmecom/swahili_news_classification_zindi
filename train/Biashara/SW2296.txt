 SERIKALI ya Mapinduzi Zanzibar (SMZ) iko katika mchakato wa kuanzisha Benki ya Maendeleo ya Wajasiriamali ambayo miongoni mwa majukumu yake itakuwa ni kutoa mikopo kwa makundi ya wakulima na wajasiriamali.Hayo yalisemwa na Naibu Waziri wa Kilimo, Maliasili, Mifugo na Uvuvi, Dk Makame Ali Ussi wakati akijibu swali la Mwakilishi wa jimbo la Mpendae, Mohamed Said Dimwa.Mwakilishi huyo jana kujua lini serikali itaanzisha benki ya maendeleo ya wajasiriamali.Ussi alisema lengo la kuanzisha benki hiyo ni kuwasaidia wajasiriamali kupata mikopo na kuendesha shughuli zao za kilimo Zanzibar.Alisema mchakato wa kuanzishwa kwa benki ni mkubwa ikiwemo benki hiyo kutakiwa kukidhi vigezo vya Benki Kuu ya Tanzania (BoT).  Serikali ipo katika mchakato wa kuanzisha taasisi ya fedha kutoa mikopo kwa wajasiriamali lakini huwezi kuanzisha benki kama hujapata kibali cha kukidhi hilo kutoka BoT,   amesema.Ussi alisema kwa sasa serikali inashirikiana na taasisi nyingine za fedha ikiwemo Benki ya Maendeleo ya Kilimo ya Tanzania (TADB).Alisema benki hiyo tayari imefanikiwa kutoa mikopo kwa vikundi vya wajasiriamali sita wa Zanzibar ili kuimarisha shughuli za kilimo.Alisema moja ya tatizo kubwa linalowakabili wakulima wengi nchini na wajasiriamali ni kwamba hawapendi kuchukua mikopo kutoka katika taasisi za fedha ikiwemo benki nchini.Alizitaja sababu kubwa kuwa ni kushindwa kukidhi vigezo pamoja na masharti magumu yanayowekwa na taasisi za kifedha nchini.Alisema benki ya NMB imefanya mazungumzo ya kuwawezesha wakulima kupata mikopo kwa ajili ya shughuli za kilimo na ujasiriamali.  Wakulima wetu wameanza kufaidika na mikopo inayotolewa na TADB ingawa tatizo wakulima huwa hawapendi kuchukua mikopo,   alisema.