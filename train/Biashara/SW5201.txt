 Taarifa iliyotolewa jana na Kaimu Meneja wa Mawasiliano, Mamlaka ya Usimamizi wa Bandari Tanzania (TPA), Janeth Ruzangi, imesema makubaliano hayo yalifikiwa hivi karibuni wakati mawaziri wa uchukuzi wa nchi hizo walipokutana mjini Kinshasa, DRC.Katika kikao chao, Waziri wa Uchukuzi, Dk Harrison Mwakyembe alimweleza Waziri wa Uchukuzi wa DRC, Justine Kalumba kwamba Tanzania imedhamiria kuondoa changamoto mbalimbali zinazowakabili wafanyabiashara wa nchi hiyo wanaotumia Bandari ya Dar es Salaam.Lengo ni kuondoa ucheleweshaji na kuongeza ufanisi wa huduma za uchukuzi wa shehena hiyo. Dk Mwakyembe alisema uhusiano mzuri uliopo baina ya nchi hizo, lazima uwe wa manufaa kwa wananchi wake.Waziri Mwakyembe alisema Serikali inaendelea kuboresha huduma za uchukuzi kwa njia ya reli, barabara, bandari na usafiri wa anga kuhakikisha inatumia fursa yake ya kijiografia kikamilifu. TPA hivi karibuni itafungua ofisi zake mjini Lubumbashi ambako wafanyabiashara hawatalazimika kusafiri mpaka Dar es Salaam kwa ajili ya kushughulikia utoaji wa mizigo yao,  alisema.Pia alitaka serikali ya nchi hiyo kuanzisha kituo cha mizigo kitakachokuwa maalumu kwa ajili ya shehena ya Kongo.Alisema TPA ilikuwa na eneo la ekari 110 jijini Dar es Salaam na ardhi katika Bandari ya Kigoma ambazo DRC inaweza kuomba kiasi inachohitaji. Akizungumzia usafiri katika Ziwa Tanganyika linalotumiwa pia na DRC na Burundi, Dk Mwakyembe alisema njia rahisi ya kumaliza tatizo la usafiri ni kuanzisha kampuni ya meli ya pamoja baina ya nchi hizo.Alisema kampuni hiyo ilenge kuendesha meli za abiria na mizigo na hivyo kurahisisha uchukuzi kupitia bandari za Kigoma na Kasanga. Kwa mujibu wa Dk Mwakyembe, Shirika la Reli Tanzania linatarajia kuanzisha huduma maalumu ya usafirishaji shehena kati ya Dar es Salaam na Kigoma. TPA itanunua vichwa vya treni na mabehewa kwa ajili ya huduma hiyo. Wataalamu kutoka pande zote mbili watakutana pamoja na kuweka mpango na ratiba ya utekezaji wa makubaliano yaliyofikiwa,  alisema.Akizungumza katika kikao hicho, Waziri wa Uchukuzi wa DRC, Kalumba alisema wanathamini uhusiano mzuri uliopo kati yao na Tanzania. Alisema Wizara yake itahakikisha makubaliano yaliyofikiwa yanafanyiwa kazi haraka iwezekanavyo. Hii ni fursa ya pekee kukuza biashara kati ya nchi zetu, tutafanya kila linalowezekana hili lifanikiwe,  alisema.Akiwa Lubumbashi Waziri Mwakyembe alikutana na wafanyabiashara wa nchi hiyo wanaotumia Bandari ya Dar es Salaam na kupokea maoni na malalamiko mbalimbali kutoka kwao.Waziri aliwahakikishia kwamba dukuduku zao zinashughulikiwa ipasavyo na taasisi husika.Alitaka Umoja wa Mawakala wa Forodha Tanzania (TAFFA) kuhakikisha unatoa matangazo kwenye tovuti na televisheni ya orodha ya mawakala waliothibitishwa kuwa na uwezo wa kufanya kazi hiyo kwenye tovuti na televisheni ili wafahamike kwa wafanyabiashara hao.Katika ziara hiyo Waziri Dk Mwakyembe aliongozana na viongozi na wawakilishi wa taasisi zilizo chini ya Wizara ya Uchukuzi pamoja na wawakilishi wa sekta binafsi ya uchukuzi.