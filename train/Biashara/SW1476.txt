 ZAIDI ya Sh milioni 430 zimeingizwa kwenye mzunguko wa fedha wa mjini Iringa kupitia mikopo iliyotolewa na Chama cha Ushirika wa Akiba na Mikopo (SIFA Saccos Ltd) kati ya Januari na Septemba mwaka huu. Mwenyekiti wa Saccos hiyo, Emmanuel Magoda alisema kwenye Mkutano Mkuu wa Mwaka wa chama hicho uliofanyika mjini Iringa hivi karibuni, kwamba mikopo hiyo imetolewa ili kusaidia ukuaji uchumi, kuchangia pato la Taifa na kuchochea ajira katika sekta binafsi. Magoda alisema kati ya kiasi hicho, Sh milioni 223 zimetolewa kwa ajili ya mikopo ya biashara, Sh milioni 184 mikopo ya walaji na zaidi ya Sh milioni 17 mikopo ya dharura, Sh milioni saba mikopo ya mshahara, na Sh 500,000 mkopo wa kilimo.  Tuna imani waliopata fedha hizo hawakuzichimbia ardhini, waliziingiza kwenye mzunguko wa fedha katika mji wetu wa Iringa hatua itakayosaidia kuchochea maendeleo,  alisema Magoda. Akizungumzia mafanikio ya Saccos hiyo yenye wanachama zaidi ya 900, alisema mpaka Septemba mwaka huu, walikuwa na hisa zenye thamani ya Sh milioni 131.6, akiba yenye thamani ya zaidi ya Sh milioni 156.9 na amana ya zaidi ya Sh milioni 67.3 na akiba maalumu ya Sh milioni saba. Alisema SIFA Saccos Ltd imeendelea kuendeshwa kwa faida licha ya hali ya uchumi kubadilikabadilika hatua iliyowawezesha wanachama wake kufaidika kwa kupata faida juu ya akiba na amana zao.Alitaja mafanikio waliyopata kuwa ni pamoja na kupokea maombi ya wanachama wapya 105 na kumaliza kulipa mkopo waliokopa kutoka Mradi wa Kutoa Mikopo kwa Wajasiriamali Wadogo (SELF).