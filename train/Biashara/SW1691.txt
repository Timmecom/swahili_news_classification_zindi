 Wataalamu hao wakiongozwa na Paolo Mauro, walisema katika taarifa yao jana kwa vyombo vya habari, kuwa hata ukuaji wa uchumi nchini bado ni imara. Kutokana na mwendelezo mzuri wa sera ya fedha na wa bei za vyakula katika kanda, mfumuko wa bei unatarajiwa kushuka zaidi katikati ya mwaka huu hadi kufikia lengo la muda wa kati la asilimia 5,  ilisema taarifa hiyo.Iliongeza kuwa nakisi ya urari wa mauzo ya bidhaa na huduma nje ya nchi iliongezeka zaidi mwaka jana, kutokana na kupungua kwa bei za mauzo ya dhahabu na mazao asilia katika soko la dunia.Katika kipindi cha mwaka wa fedha 2012/13, iliongeza taarifa, kulijitokeza matumizi makubwa ya Serikali kuliko ilivyotarajiwa na kusababisha kiwango halisi cha ukopaji wake, kutoka taasisi za ndani kuzidi lengo lililokubaliwa chini ya mpango wa Serikali na IMF kwa asilimia 1.2 ya Pato la Taifa. Katika mwaka huu wa fedha (2013/14), makusanyo ya mapato yanaendelea kuwa chini ya makadirio yaliyoingizwa katika bajeti iliyopitishwa na Bunge. Ili kufikia nakisi ya bajeti ya karibu na asilimia 5 ya Pato la Taifa, Serikali imechukua hadhari katika kupeleka fedha kwa ajili ya utekelezaji wa bajeti,  ilisema taarifa.Kwa mujibu wa taarifa hiyo, wakati wa mapitio ya utekelezaji wa bajeti kwa kipindi cha nusu mwaka, inatarajiwa mgawo wa matumizi kupunguzwa ili yaendane na makusanyo ya mapato. Wakati huo huo, malimbikizo ya madeni yameongezeka kwa kiasi kikubwa, hasa kwa miradi ya barabara.Ilishauriwa kuwa ili kutunza heshima ya mchakato wa bajeti na sera ya fedha, hatua zaidi za kisera zinahitajika ili kuepuka malimbikizo mapya na kulipa yaliyopo baada ya ukaguzi."Kuendeleza utulivu wa uchumi ni muhimu kwa ajili ya uchumi kuendelea kukua kwa haraka katika kipindi cha muda wa kati   changamoto kubwa ni kuendelea kuiwezesha bajeti kukidhi uwekezaji katika miundombinu na matumizi kwa ajili ya vipaumbele vya jamii, na wakati huo huo kuendelea kupunguza nakisi ya bajeti ili kulifanya deni la Taifa kuendelea kuwa himilivu,  ilisema IMF.Mageuzi yanayoandaliwa katika sera za kodi za Serikali ikiwa ni pamoja na mapitio ya sheria ya Kodi ya Ongezeko la Thamani (VAT) yana uwezo wa kuongeza ufanisi na kukusanya mapato zaidi na kuleta usawa katika kugawana mzigo wa kodi, ilisema.Hata hivyo, uzoefu katika mwaka huu wa fedha wa makusanyo ya mapato yasiyotosheleza matumizi, vinapaswa vitumike kuona umuhimu wa kuwa na makadirio halisi ya mapato katika mzunguko ujao wa bajeti."Makubaliano yalifikiwa katika ngazi ya wataalamu juu ya hatua za kisera ambazo zitachangia kuhitimisha mapitio ya mwisho chini ya mpango mpya wa Ushauri wa Sera za Uchumi (SCF). Uhakiki wa mwisho unategemea idhini ya Baraza la Mawaziri na Bodi Tendaji ya IMF. Makubaliano ya jumla yalifikiwa kwenye muhtasari wa mpango ambao hatimaye unaweza kuwa mpya wa PSI wakati ikisubiri kukamilika kwa majadiliano ya kina,  ilisema.Taarifa ilieleza kuwa mkutano ujao wa Bodi Tendaji ya IMF kuhusu Tanzania umepangwa kufanyika mwishoni mwa Aprili. Timu ya wataalamu wa IMF inatoa shukrani kwa majadiliano ya uwazi na yenye tija kwenye masuala ya kisera na kwa ukarimu wa dhati wa Serikali,  ilihitimisha taarifa hiyo.Ujumbe huo wa IMF ulikutana na Waziri wa Fedha, Saada Mkuya Salum, Gavana wa Benki Kuu ya Tanzania (BoT), Profesa Benno Ndulu na maofisa waandamizi wa Serikali.