 Waziri wa nchi asiye na Wizara Maalumu, Machano Othman Said alisema hayo wakati akizindua kituo cha kununua karafuu huko Bwagamoyo, ambacho kimejengwa kwa fedha za Shirika la Taifa la Biashara (ZSTC).Said alisema zao la karafuu, bado ni tegemeo la taifa katika kuingiza fedha nyingi za kigeni na ndiyo maana Serikali ikatoa bei nzuri kwa wakulima.Aidha, alisema karafuu ya Zanzibar hadhi yake katika soko la dunia ni kubwa, kutokana na ladha yake na ubora, kwa hiyo njia pekee ya kuendelea kuwa na hadhi hiyo ni kudumisha usafi. Tunawataka wakulima wa karafuu kufuata sheria na taratibu za ukulima wa zao hilo hadi uanikaji wake, ambapo mnatakiwa kutumia majamvi ili kulinda ubora wa karafuu,  alisema.Mapema, Mkurugenzi Mtendaji wa ZSTC, Mwanahija Almasi alisema lengo la ujenzi wa vituo vya karafuu vya kisasa ni kutoa nafasi kwa wakulima kuhakikisha kwamba wanauza karafuu yao kupitia shirika hilo na kuepuka magendo.Aliwapongeza wakulima wa karafuu Pemba kwa uamuzi wao wa kubadilika na kuachana na magendo na kuuza mazao yao katika shirika hilo na kupata bei nzuri yenye maslahi.Aidha, alisema Serikali ya Mapinduzi ya Zanzibar inaendelea na mikakati yake ya kuhakikisha karafuu inayozalishwa Zanzibar, inatambuliwa kimataifa na kuwa na hadhi ya ubora wa juu.