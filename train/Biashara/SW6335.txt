 WAZIRI wa Madini, Doto Biteko amewatoa hofu wawekezaji wa nje na kueleza kuwa mabadiliko yaliyofanywa katika Sheria ya Madini ya Mwaka 2017, hayana lengo la kuwakandamiza, isipokuwa yamelenga kuifanya rasilimali madini kuwanufaisha wote, wawekezaji na Watanzania.Ameyasema hayo katika kikao baina yake na Balozi wa Canada nchini, Pamela O Donnel ambacho pia kilihudhuriwa na Naibu Waziri wa Madini, Stanslaus Nyongo, Kamishna wa Madini, David Mulabwa na Mkurugenzi wa Idara ya Sera na Mipango, Augustine Ollal.Akielezea lengo la kuonana na uongozi wa juu wa wizara, Balozi O Donnel alisema amefika ili kupata uelewa wa mabadiliko mbalimbali, yaliyotokea katika sekta ya madini pamoja na maeneo mengine ili kuwatoa hofu wawekezaji kutoka katika Taifa lake, wanaopenda kuwekeza nchini.Pamoja na nia yake ya kupata ufumbuzi kwa masuala ya Sheria ya Madini, Balozi O Donnel alihoji kuhusu masuala mengine ikiwemo utawala wa kisheria, mikataba ya madini, kodi na tozo mbalimbali na upatikanaji wa vibali vya kufanya kazi nchini kwa wananchi kutoka nchini Canada.Akijibu hoja hizo, Biteko aliwataka wawekezaji kutoka Canada, kutokuwa na wasiwasi kwa mabadiliko hayo na kuwataka kutembelea ofisi ya madini ili kupata ufafanuzi wa jambo lolote lenye utata katika kufanikisha nia njema ya kuwekeza nchini. Tupo kwa ajili yao, wasisite kupata ufafanuzi wa jambo lolote linalohusu sekta ya madini,  alisisitiza.Aliongeza kuwa mataifa mbalimbali duniani, yanafanya mabadiliko katika masuala mbalimbali na kueleza kuwa si vibaya kwa Tanzania, kufanya mabadiliko kwa jambo lolote, ambalo lina manufaa kwa Taifa.Alieleza kuwa madini ni rasilimali inayokwisha, hivyo ni muhimu madini yanapochimbwa, yawaletee faida Watanzania.