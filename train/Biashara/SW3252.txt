 Amir wa Kuwait, ambaye pia ni Mwenyekiti wa Mkutano wa Tatu wa Wakuu wa Nchi na Serikali wa Ushirikiano baina ya Nchi za Afrika na nchi za Kiarabu, Shekhe Sabah Al-Ahnad Al-Sabah, alisema hayo jana wakati akifungua mkutano huo ambapo Tanzania ni miongoni mwa nchi washiriki.Shekhe Al-Sabah alitangaza kiasi kingine cha Dola za Marekani milioni moja (Sh bilioni 1.6), kuwa kimetengwa kwa ajili ya kufadhili shughuli mbalimbali za utafiti kwa lengo la kuibua fursa za maendeleo katika nchi za Afrika.Aliwaambia wajumbe wa mkutano huo kuwa nchi za Afrika za Kiarabu zinakabiliwa na changamoto za kisiasa na kiuchumi, ambazo bila kupatiwa ufumbuzi wa kudumu, malengo yanayowekwa katika mikutano hiyo hayatafikiwa.Alisisitiza nchi za Afrika na za Kiarabu kuwekeza katika miradi itakayoimarisha ushirikiano wao akitolea mfano wa sekta ya kilimo. Endapo usalama wa chakula hautakuwa wa kuaminika katika nchi za Afrika na za Kiarabu, kutasababisha nchi hizo kuwa katika hali tete na kushindwa kukidhi matarajio ya wananchi wao,  alisema Shekhe Al-Sabah.Amir huyo wa Kuwait, aliwaomba wakuu wa nchi hizo kutumia mkutano huo kutafuta suluhu ya kudumu ya mgogoro unaoendelea nchini Syria, ambao athari zake zimekumba kanda nzima ya Kiarabu.Alihitimisha hotuba yake kwa kutoa mwito kwa Baraza la Usalama la Umoja wa Mataifa, kuishinikiza Israel itekeleze Maazimio ya Umoja wa Mataifa kuhusu Mamlaka ya Palestina. Mwenyekiti mwenza wa mkutano huo, Waziri Mkuu wa Ethiopia, Hailemariam Dessalegn, alisema nchi za Afrika haziwezi kufikia mapinduzi ya kijani, endapo hakutawekwa mkazo katika sekta za nishati jadilifu, miundombinu na utalii. Hivyo, alisisitiza umuhimu wa mkutano huo kubuni mwongozo makini wa ushirikiano utakaowezesha kufikiwa kwa malengo hayo.Dessalegn alihimiza nchi za Afrika na za Kiarabu kuongeza nguvu mara dufu katika mapambano dhidi ya uhalifu wa mipakani, ugaidi, uharamia pamoja na uhamiaji kinyume cha sheria.Aliweka angalizo kuhusu tatizo la uhamiaji kuwa endapo halitafanyiwa kazi vizuri, linaweza kudhoofisha ushirikiano huo. Hivyo, aliunga mkono pendekezo la kuunda Kamati ya Pamoja ya Wataalamu kutoka nchi za Afrika na Kiarabu na kulitafutia ufumbuzi tatizo hilo.Mwenyekiti wa Kamisheni ya Umoja wa Afrika, Nkosazana Dlamini-Zuma, naye aliwahakikishia wakuu wa nchi katika mkutano huo, kuwa Afrika imejizatiti kutekeleza mazuri yote yatakayoafikiwa katika mkutano huo.Alihimiza umuhimu wa kuwekeza katika elimu, ili idadi kubwa ya vijana ambao ndio nguvu kazi na wanawake ambao ni zaidi ya nusu katika nchi za Afrika, wapate elimu bora inayoendana na mabadiliko yanayotokea duniani hivi sasa.Ujumbe wa Tanzania katika mkutano huo unaongozwa na Makamu wa Rais, Dk Mohamed Gharib Bilal, ambaye pia amepangiwa kutoa hotuba.