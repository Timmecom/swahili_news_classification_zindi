 Kutokana na mafanikio hayo, Aprili 16 mwaka huu shirika hilo litazindua mauzo mapya ya nyumba 214 zinazojengwa eneo la Mwongozo, Kigamboni jijini Dar es Salaam. Gharama za kununua nyumba hizo ni kuanzia Sh milioni 44.75 hadi Sh milioni 128.9.Mkurugenzi wa Uendelezaji Biashara wa NHC, David Shambwe aliwaambia waandishi wa habari Dar es Salaam jana kuwa, mafanikio ya shirika hilo yanaendelea kuonekana, kwani miradi ya nyumba ya awali ilimalizika vizuri nchini na sasa nyumba nyingine 214 zitaanza kuuzwa jijini humo.Alisema mradi huo ukikamilika, utagharimu Sh bilioni 10 na gharama za ununuzi wa nyumba hizo 214 za aina tano, zenye kuanzia vyumba viwili hadi vitatu vya kulala, sebule, choo na stoo, zilizopo umbali wa kilometa 19.5 kutoka kivuko cha Kigamboni, ni kati ya Sh milioni 44.75 na Sh milioni 128.9 bila Kodi ya Ongezeko la Thamani (VAT).Hata hivyo, alisema bado shirika linafanya mazungumzo na Serikali, kuona namna ya kuwezesha VAT kuondolewa katika ujenzi wa nyumba za gharama nafuu ili kuwapunguzia gharama wananchi.Aliwataka wananchi kujitokeza kwa wingi, kununua nyumba hizo wiki tatu zijazo. Akijibu maswali ya waandishi kuhusu miradi ya awali, Shambwe alisema miradi hiyo iliyopo mikoa mbalimbali nchini, ukiwemo uliozinduliwa na Rais Jakaya Kikwete eneo la Kibada, Kigamboni, Dar es Salaam, Desemba mwaka 2012, umewezesha makusanyo ya takribani Sh bilioni 45.