 WAKALA wa Barabara Tanzania (Tanroads) Mkoa wa Lindi umesema unafaa kwa uwekezaji mkubwa kwa kuwa umepiga hatua kubwa katika maendeleo ya miundombinu ya barabara zinazouunganisha na mikoa mingine nchini.Meneja wa Tanroads Mkoa wa Lindi, Isaa Steven Mwanawima amesema Lindi ipo tayari kwa uwekezaji.Alisema kutokana na juhudi za Tanroads, Mkoa wa Lindi umefunguliwa na kuunganishwa na mikoa mingine kupitia barabara ya Dar es Salaam hadi Mtwara kupitia Lindi na kuunganisha hadi Ruvuma na eneo lote la Nyanda za Juu Kusini na mataifa jirani kama Msumbiji, Malawi, Zambia, Zimbabwe na Jamhuri ya Kidemokrasia ya Congo.Alisema barabara hiyo ilikuwa na changamoto kubwa hasa eneo la Ndundu hadi Somanga miaka kadhaa iliyopita kwani ilisababisha safari za barabara kuchukua siku mbili hadi tatu Lindi kutoka Dar es Salaam. Barabara ni muhimu sana katika maendeleo ya mkoa na nchi kwa ujumla. Bila barabara hakuna maendeleo. Tanroads Mkoa wa Lindi tumejitahidi na tunaendelea na jitihada kuhakikisha kuwa wilaya zote za mkoa zinafikika kwa barabara ya kiwango cha lami,  alisema Mwanawima.Alisema Tanroads inatekeleza miradi ya barabara yenye urefu wa kilometa 1,300 ndani ya mkoa wa Lindi ambapo ni mradi wa barabara kuu inayounganisha Mkoa wa Lindi na mikoa mingine nchini na barabara za mkoa zinazounganisha wilaya zote tano zenye urefu wa kilometa 920.Alizitaja barabara za ndani ya mkoa ambazo zipo katika hatua mbalimbali kuwa ni Nangurukuru hadi Liwale ya urefu wa kilometa 230.Barabara ya Liwale hadi Nachingwea yenye urefu wa kilometa 130. Nyingine ni Nachingwea hadi Masasi yenye kilometa 22.5 na barabara ya Nachingwea hadi Ruangwa yenye kilometa 45, Ruangwa hadi Ngongo, Ruangwa hadi Kiranjiranji na Nachingwea hadi Tunduru.Ingawa barabara nyingi za mkoa hazijakamilika, Meneja wa Tanroads Mkoa wa Lindi anasema mchakato wa ujenzi umefikia pazuri kwa kuwa kinachosubiriwa ni kibali kutoka serikalini ili ujenzi rasmi uanze.Kwa mujibu wa meneja huyo wa kanda, barabara ya Nangurukuru hadi Liwale yenye urefu wa kilometa 230 upembuzi yakinifu umekamilika.Alizitaja barabara ambazo upembuzi yakinifu umefanyika na kinachosubiriwa ni kibali kutoka serikalini ili ujenzi uanze rasmi kuwa ni barabara ya Masasi hadi Nachingwea ambayo upembuzi yakinifu ulikamilika mwaka 2014.Barabara nyingine ni ya Nachingwea hadi Nandanda kupitia Ruangwa ambayo upembuzi yakinifu ulikamilika mwaka 2018. Barabara ya Nachingwea hadi Liwale yenye kilometa 130 nayo pia upembuzi yakinifu umekamilika mwaka huu.