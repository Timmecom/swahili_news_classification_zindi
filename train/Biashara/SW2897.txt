 Rai hiyo imetolewa na Waziri wa Viwanda na Biashara, Charles Mwijage wakati wa ufunguzi wa Mkutano na Maonesho ya Kibiashara ya Kimataifa ya Mauritius, yakilenga kujenga mahusiano na kutazama fursa za kibiashara baina ya mataifa haya mawili jijini Dar es Salaam jana.Alisema moja kati ya jitihada zinazofanywa na serikali ni pamoja na matumizi ya teknolojia ya habari na mawasiliano kufanya baadhi ya mambo ambapo sasa usajili wa kampuni unaweza kufanywa mtandaoni. Natoa wito kwa ujumbe wa wafanyabiashara kutoka Mauritius kuwekeza nchini kutokana na uwepo wa rasilimali za kutosha, bandari pamoja na soko la uhakika kwani nchi yetu inapakana na nchi saba ambazo mwekezaji anaweza kuuza bidhaa huko kwa urahisi,  alisema Mwijage katika hotuba yake, iliyosomwa na Mkurugenzi wa Uhamasishaji Biashara na Masoko wa Wizara ya Viwanda na Biashara, Odilo Majengo.Maonesho hayo yanaandaliwa na kampuni ya Talemwa Investment Consulting Company (TICC) pamoja na Enterprise Mauritius kwa ushirikiano na Mamlaka ya Maendeleo ya Biashara Tanzania (TANTRADE) na Chemba ya Wafanyabiashara, Wenye Viwanda na Kilimo (TCCIA).Awali akizungumza wakati wa mkutano huo, Mkurugenzi wa TICC, David Lutabana alisema maonesho hayo ni fursa ya kipekee inayowakutanisha wafanyabiashara kutoka nchi hizi mbili ili kuweza kubadilishana uzoefu pamoja na kujadili fursa mbalimbali zilizopo katika nchi hizo.Meneja wa kampuni ya Enterprise Mauritius, Rajen Subbamah, alisema sekta zinazoshiriki kutoka Mauritius ni pamoja na sekta ya ukandarasi, bidhaa za kilimo, kemikali, viwanda vya utengenezaji nguo na vidani, pamoja na sekta zingine. Nchi yetu ina uhaba mkubwa wa malighafi na kwa upande mwingine Tanzania imebarikiwa kwa kiasi kikubwa kuwa na rasilimali mbalimbali. Kupitia mkutano huu tunatazamia kujenga mahusiano na wafanyabiashara wa hapa Tanzania ili tuweze kufanya biashara zitakazonufaisha pande zote mbili,  alisema Subbamah.