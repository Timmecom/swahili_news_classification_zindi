 WAWEKEZAJI wa viwanda vya kuchakata nyama wameishukuru serikali kwa juhudi kubwa inazofanya za kudhibiti uingizaji holela wa bidhaa hizo, hatua iliyowezesha kujenga nchini viwanda vya kusindika mazao ya mifugo kutokana na kuhakikishiwa soko la uhakika na ushindani wa haki katika biashara ya bidhaa hizo.Akizungumza katika uwekaji wa jiwe la msingi la ujenzi wa kiwanda cha kusindika nyama cha Tanchoice kilichopo Soga wilayani Kibaha, Pwani jana, Mkurugenzi wa Mtendaji wa kiwanda hicho, Rashid Abdilah alisema hatua hiyo ya serikali imewasukuma wao kujenga kiwanda hicho kikubwa na cha kwanza kwa Afrika Mashariki na Kati.Abdilah alisema wasingeweza kuwekeza kiwanda hicho ambacho kitagharimu kiasi cha dola za Marekani milioni 5.5 chenye uwezo wa kuchinja ngombe 1,000 na mbuzi 4,000 kwa siku, huku kikitegemea kuajiri wafanyakazi 500 kutokana na soko la Tanzania lilikuwa limetawaliwa na utitiri wa bidhaa za mifugo kutoka nje ya nchi zilizokuwa zikiingia nchini kimagendo huku zikikwepa kodi pamoja na kutokaguliwa ubora wake. Mheshimiwa Waziri tunakupongeza sana na tunaipongeza kwa dhati na kuishukuru Serikali ya Awamu ya Tano inayoongozwa na Mheshimiwa John Pombe Magufuli kwa uthubutu katika kuhakikisha Tanzania ya viwanda inawezekana,  alisema Abdilah. Tumeshuhudia wizara yako ikiendesha operesheni mbalimbali ikiwemo Operesheni Nzagamba ambapo mafanikio makubwa yamepatikana, tuna imani sasa tutafanya biashara yenye ushindani sawa tofauti na ilivyokuwa siku za nyuma. Akizungumza kwenye hafla hiyo ya uwekaji jiwe la msingi, Waziri wa Mifugo na Uvuvi, Luhaga Mpina alisema serikali haitaogopa lawama katika kulinda rasilimali za nchi, wawekezaji wa ndani, ajira na mapato ya serikali.Hivyo aliwahakikishia Tanchoice na wawekezaji wengine wa mazao ya mifugo kutembea kifua mbele kwani hakuna mtu yeyote atakayechezea soko, huku akisisitiza kuwa rasilimali za mifugo zitapatikana za kutosheleza mahitaji ya viwanda nchini.Mpina alisema tangu wizara hiyo ipoanzisha Operesheni Nzagamba ilikubali lawama kubwa kutoka kwa baadhi ya watu na kama wasingekuwa wavumilivu, leo mafanikio yanayozungumzwa na wawekezaji yasingekuwepo. Utakuwaje Waziri wa Mifugo katika nchi ambayo wananchi wake hawali mifugo yao, utakuwaje Waziri wa Mifugo katika nchi ambayo mifugo yake inatangatanga kutafuta soko la nje huku soko la ndani likiwa limetekwa na bidhaa za mifugo ambazo hata ubora wake haiujathibitishwa, ni bora ufukuzwe tu,  alisema Mpina.Aidha, aliiagiza Kampuni ya Tanchoice kuhakikisha hadi kufikia Septemba mwaka huu, wamekamilisha ujenzi na kusimika mitambo na kuanza uzalishaji wa kiwanda, na amekubali kumualika Rais Magufuli kwenda kukizindua.Pia Mpina aliwataka wawekezaji hao kutoa kipaumbele cha ajira kwa vijana wa Tanzania ili kuona matunda ya uwepo wa kiwanda hichoAlivitaja viwanda vingine vilivyo katika hatua mbalimbali za ujenzi kuwa ni cha Longido, Morogoro, Chato na Ruvu huku akiahidi serikali kumaliza changamoto za mwekezaji huyo ikiwemo ukosefu wa maji na barabara.Mwenyekiti wa CCM Mkoa wa Pwani, Ramadhani Maneno alipongeza juhudi zinazofanywa na Mpina katika kulinda wazalishaji wa ndani na kutekeleza kwa vitendo azma ya serikali ya viwanda kwa kuweka mazingira mazuri ya uwekezaji kwenye sekta hiyo.Kaimu Mwenyekiti wa Kamati ya Kudumu ya Bunge ya Kilimo, Mifugo na Maji, Matar Salum aliwashukuru wawekezaji hao kwa kuwekeza nchini, lakini akisikitishwa na mifugo mingi hai kuendelea kuuzwa nje ya nchi.Mbunge wa Jimbo la Kibaha Vijijini, Mahmoud Abuu Jumaa, aliwahakikishia wawekezaji hao kuendelea kupata ushirikiano kutoka kwenye ofisi yake na kuwashukuru kwa kutoa ajira kwa wakazi wa eneo hilo.