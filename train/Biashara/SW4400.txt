 Mkuu wa Doria za Idara ya Maendeleo ya Uvuvi, Haji Shomari alisema katika taarifa yake kuwa samaki wameanza kuingia kwa kuzaliana katika eneo hilo. Shomari alisema utafiti uliofanywa, unaonesha kuwa katika eneo la ghuba, idadi ya samaki wameongezeka. Alisema hiyo pia ni kwa mujibu wa wavuvi wanaovua samaki hao na kuwapeleka sokoni. Tumefanya utafiti tangu kuwekwa kwa matumbawe hayo bandia mwaka jana, tumegundua kwamba yameanza kuzalisha samaki huku wavuvi wenyewe wakipata samaki wengi zaidi,  alisema.Mvuvi mmoja wa Kijiji cha Marumbi Wilaya ya Kati Unguja, Shaaban Zubeir alisema matumbawe bandia yameleta faraja kubwa na matumaini mapya kwa wavuvi wa ghuba ya Chwaka na Marumbi, ambao sasa wamekuwa wakipata kipato kizuri kutokana na samaki. Tunaipongeza Idara ya Maendeleo ya Uvuvi kwa kuleta mradi wa matumbawe bandia ambayo yameleta faraja kubwa na mabadiliko katika sekta ya uvuvi kwa wananchi kupata mapato zaidi ya samaki,  alisema.Idara ya Maendeleo ya Uvuvi imebuni mradi wa matumbawe bandia, yaliyowekwa baharini kwa ajili ya kuingiza na kuzalisha samaki wapya, kufuatia eneo hilo kuathirika na uvuvi haramu.