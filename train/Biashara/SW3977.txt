 MAMLAKA ya Maendeleo ya Biashara Tanzania (Tantrade), imejivunia mafanikio makubwa katika kipindi cha miaka minne, ikiwamo kuzifikia kampuni zaidi ya 31,000 kwa taarifa za bei ya masoko huku kampuni 405 kati ya hizo, zikiunganishwa na masoko ya ndani na nje ya nchi.Aidha Tantrade imefanya marekebisho katika kanuni zake, kuzuia maonesho holela (maonesho gulio) ya biashara yasiofuata utaratibu nchini na imejipanga kuyapeleka mazao ya kimkakati ikiwamo Kahawa katika maonesho makubwa ya kimataifa yaliyoanza Oktoba 20 mwaka huu hadi Aprili 10, mwakani, jijini Dubai.Hayo yalisemwa jana na Naibu Mkurugenzi Mkuu wa Tantrade, Latifa Hamis,alipozungumza na waandishi wa habari jijini Dar es Salaam kuhusu mafanikio ya mamlaka hiyo kwa miaka minne ya Uongozi wa Awamu ya Tano chini ya Rais John Magufuli. Hamis alisema, Tantrade ina wajibu kuhakikisha biashara zote za ndani zinapata masoko nje na ndani ya nchi. Na kwa upande wa sekta ya kilimo mahindi, kahawa , korosho, pamba, pareto, mchele, kokoa, viungo (kwa Zanzibar), bidhaa za ngozi.Kuanzia mwaka 2017 hadi mwaka huu (2019) jumla ya kampuni 31,891 zilipatiwa taarifa mbalimbali za kibiashara kuhusu bei na masoko kwa bidhaa za ndani an nje ya nchi. Kati ya hao wafanyabiashara 405 waliunganishwa na masoko na kuuza tani 102,000 za mahindi, 2,000 za karanga, 5,000 za soya, 50,000 za ufuta, tani saba za majani ya papai, kilogramu 200 za unga wa ubuyu, tani mbili za iliki, tani 5,000 za muhogo, tani 3200 za tangawizi ya unga,  alisema.Alibainisha kuwa miongoni mwa bidhaa zilizoonesha uhitaji mkubwa katika masoko ya nje ni matunda, samaki, mazao ya bahari ikiwamo mwani , jamii ya kunde, asali, kahawa, korosho, viungo na maulizo yalitoka katika nchi za India, China, Ukanda wa Jumuiya ya Maendeleo Kusini mwa Afrika (SADC), Japan na nchi za Afrika Mashariki na Falme za Kiarabu, Marekani, Niger na Ulaya.Latifa alisema Tantrade imekuwa ikishiriki maonesho mbalimbali ya nje ya nchi yenye tija yakiwemo yanayozigusa nchi wanachama wa Jumuiya ya Afrika Mashariki (EAC) na SADC kwa nchi, lengo likiwa ni kufanya promotion (kuhamasisha) bidhaa za Tanzania pamoja na kuimarisha mnyororo wa thamani kwa bidhaa hizo. Tantrade iliratibu semina kwa kushirikiana na nchi mbalimbali wafanyabaishara 425 walishiriki kujua namna ya kuyafikia fursa na utaratibu wa kuyafikia masoko katika nchi za Ufaransa, Uturuki, China, Uswisi, Rwanda na kwingine,  alieleza.Akizungumzia kuimarisha soko la bidhaa za Tanzania katika soko la SADC, Latifa alisema wameanza na kuwaunganisha wafanyabiashara wa mipakani kwa kushirikiana na kamati saba za mipakani na kwa kuanzia vikundi vya wanawake katika mipaka ya Manyoni, Kabanga, Rusumo, Mutukula, Sirari, Namanga, Tarakea, Holili na Horohoro na vimeshapatiwa mafunzo.Alisema mafanikio mengine ni ya kupatikana kwa ajira za muda 14,912 katika kipindi cha Maonesho ya Kimataifa ya Biashara (maarufu kama Sabasaba) mwaka huu huku kampuni 437 zikipata fursa ya kufanyabiashara zenye thamani ya Sh bilioni 7.93.Alisema mauzo ya papo hapo yalikuwa na thamani ya Sh 209,450,000. Kuhusu kahawa kufikishwa katika maonesho ya kidunia Dubai, alisema Muungano wa Falme za Kiarabu (UEA) umeialika ramsi Tanzania kushiriki katika Maonesho ya Dubai (Expo Dubai 2020) kuanzia Oktoba 20, 2019 hadi Aprili 10, 2020. Tanzania itatangaza miradi mikubwa ya kimaendeleo ya nchi, itatangaza fursa zake za kilimo, madini, mifugo, uvuvi na vivutio vya asili, tutaipeleka Kahawa pia kama zao moja wapo la kimkakati. Kwa maonesho haya Tanzania itapata fursa ya uwekezaji katika sekta ya viwanda,  alisema Naibu Mkurugenzi huyo.Amesema Tantrade inajuvunia kuwezesha maonesho ya dhahabu nchini na imejipanga kuendelea kuhakikisha yanaleta tija na miundombinu bora.