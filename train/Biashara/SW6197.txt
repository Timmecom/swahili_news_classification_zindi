 Mkurugenzi Mtendaji wa Halmashauri ya Wilaya wa Kisarawe Mussa Gama amesema, mradi mkubwa kwa kuzalisha umeme kwenye bwawa la Nyerere umefungua fursa ya uwekezaji kwenye sekta ya utalii kwa wananchi wa ndani na nje ya Kisarawe.Amesema Kisarawe imepakana na Hifadhi ya Taifa ya Nyerere, na kwamba, wingi wa watu wanaokwenda kwenye mradi huo kunatoa fursa ya utalii wa picha, utalii wa tamaduni zilizopo wilayani humo, utalii wa uchongaji wa vinyago na mapango ya popo wanaodaiwa kupatikana huko tu nchini na Afrika.Amesema, katika Hifadhi ya Nyerere kuna maeneo ya uwindaji kwa wenyeji hivyo Watanzania wanaweza kuitumia fursa hiyo. Sasa hivi watalii wengi wanapita njia ya Kisarawe, walikuwa zamani wanapita njia ya Rufiji kwenda kuingia upande wa Nyerere National Park au Morogoro  amesema.Kwa mujibu wa Gama, ukipitia Kisarawe kwenda kwenye hifadhi hiyo ni njia fupi kutoka Uwanja wa Ndege wa Kimataifa wa Julius Nyerere (JNIA) na unakuta vivutio mbalimbali njiani tofauti na njia ya Rufiji au Morogoro. Ukipita njia ya Kisarawe kuna fursa ya kufanya utalii wa picha lakini pia kuangalia mandhari nzuri ya wilaya ya Kisarawe ambayo ina miti mizuri na hali ya hewa yake ya uoto wa kijani kwa kipindi chote cha mwaka mzima  amesema.Amesema, wataweka geti la kuingilia hifadhi ya Nyerere kwenye Kijiji Cha Kitongachole hivyo kutakuwa na fursa ya kuweka maeneo ya kufikia watalii.