 Naibu Gavana wa BoT Juma Reli, ndiye aliyefanya uzinduzi huo leo kwa niaba ya Gavana wa BoT, Benno Ndulu na kueleza kuwa hii ni mara ya kwanza kwa taasisi hiyo kuzindua amana ya muda mrefu ya miaka 15.Alisema uuzaji wa hati fungani za mrefu ulianza mwaka 1997 kwa kuuza kwenye soko hati fungani ya Serikali ya miaka mwili na baadaye mwaka 2002 Benki Kuu ilianzisha hati fungani za miaka mitano, saba na 10.Wakati huo huo masoko ya fedha yalikuwa ni machanga na wawekezaji wakubwa wakiwa ni mifuko ya Hifadhi ya Jamii. Reli alisema katika miaka 11 iliyopita kumekuwa na ukuaji wa soko la hati fungani za Serikali. Hati hizo zimekuwa chanzo cha kutegemewa katika kuiwezesha Serikali kupata fedha kwa ajili ya kuendesha shughuli zake za maendeleo.Alisema kwa upande wa wawekezaji pia kuna kupanuka kwa soko kwani benki za biashara nazo zimekuwa zikishiriki katika minada ya amana za Serikali.Naibu Gavana huyo alisema kutokana na kuanzishwa kwa dhamana za kifedha kama vile rehani na hati fungani za kampuni kwenye soko, kumechangia umuhimu wa kuwepo kwenye soko hati fungani za Serikali za muda mrefu zaidi ya miaka 10."Ili kutimiza hitaji hilo Serikali imechukua jitihada za makusudi kuanzisha Hati fungani ya miaka 15 yenye kulipa riba ya kiwango cha asilimia 13.5 kwa mwaka," alisema Reli.Alisema hati fungani hiyo itatumika kama kigezo kwa dhamana nyingine za kifedha kama vile rehani na hati fungani za kampuni.Aliongeza kuwa kuanzishwa kwa hati fungani hiyo kumekuja wakati muafaka kwani Serikali inatarajia kufungua kwa awamu akaunti ya mitaji katika eneo la Jumuiya ya Afrika Mashariki.Naibu Gavana huyo pia alitoa mwito kuwa licha ya Serikali kuanza kuuza hati fungani zake kwa muda mrefu, lakini soko lake limekuwa linamilikiwa na wawekezaji wachache huku wengi wa wawekezaji wakizinunua hati fungani na kuzishikilia mpaka zinaiva na ufahamu mdogo kwa umma jinsi soko la dhamana za Serikali linavyoendeshwa."Ni tegemeo langu kuwa mtatumia fursa hii kuwekeza kwenye Hati fungani hii ya miaka 15 ambayo tunaizindua leo na mtashiriki kikamilifu katika kampeni ya kuelemisha umma na ili Serikali iweze kutimiza majukumu ya maendeleo ya uchumi," alisema Reli.