 NAIBU Waziri wa Madini, Stanslaus Nyongo amesema serikali kupitia wizara hiyo haitamwonea aibu mchimbaji wa madini atakayekwepa kodi kwa kuwa ni kinyume cha sheria ya madini na kanuni zake.Amesema hayo juzi alipozungumza na wachimbaji wadogo wa madini katika machimbo ya Reef D yaliyopo mgodi wa Magamba mkoani Katavi ikiwa ni sehemu ya ziara yake mkoani humo kukagua shughuli za uchimbaji wa madini, kusikiliza na kutatua kero za wachimbaji wadogowadogo wa madini.Nyongo aliambatana na Mkuu wa Wilaya ya Tanganyika, Salehe Mhando, Mwenyekiti wa Chama cha Wachimbaji wa Madini Mkoa wa Katavi (KATAREMA), William Mbongo, Kaimu Ofisa Madini Mkazi wa Mkoa wa Katavi, Giliard Luyoka, wataalamu wa madini na ofisa wa vyombo vya ulinzi na usalama.Amesema kuna tabia ya wachimbaji wadogo wa madini wasio waaminifu kukwepa kulipa kodi serikalini hivyo kukwamisha upatikanaji wa huduma nyingine muhimu katika jamii kama vile elimu, maji, barabara.Naibu Waziri amewataka maofisa madini wakazi katika mikoa yote kuwa wabunifu kwenye ukusanyaji wa maduhuli kwani sekta ya madini nchini inategemewa mno kwenye ukuaji wa uchumi wa nchi.Alisema serikali inaamini kuwa iwapo sekta ya madini itasimamiwa kikamilifu, inaweza kuleta mabadiliko makubwa kwenye ukuaji wa uchumi wa nchi kupitia uimarishaji wa sekta nyingine muhimu.Aidha, aliwataka maofisa madini nchini kushirikiana na vyombo vya ulinzi na usalama katika wilaya kwenye kazi ya ukaguzi wa shughuli za madini ili kuongeza tija kwenye ukaguzi wa madini unaofanywa.Mbali na wachimbaji kumpongeza kwa kazi kubwa ya kusikiliza na kutatua changamoto za uchimbaji madini Katavi, wachimbaji hao waliwasilisha changamoto ya mikopo katika utafutaji na uchimbaji wa madini, mafunzo ya sheria ya madini na kanuni zake, uchimbaji salama na vifaa vya kisasa vya uchimbaji.Akizungumza kwa niaba ya wenzake, Imso Masumbuko wa kikundi cha Kagera Group amesema wanataka elimu kuhusu uchimbaji madini salama na vifaa vya kisasa ili wazalishe na kulipa kodi zaidi serikalini.Masumbuko aliiomba Wizara ya Madini kuiomba Wizara ya Nishati ifikishe umeme katika machimbo hayo kupitia Mradi wa Usambazaji wa Umeme Vijijini unaosimamiwa na Wakala wa Nishati Vijijini Awamu ya Tatu (REA III).Amesema kutokana na ukosefu wa nishati ya umeme katika eneo lao, wamekuwa wakitumia gharama kubwa kwenye uzalishaji wa madini kutokana na matumizi ya dizeli hivyo kupata faida kidogo.Karusum Daudi ambaye ni mchimbaji wa madini ya dhahabu katika eneo hilo, aliiomba serikali kupitia Wizara ya Madini iangalie uwezekano wa kuwapatia mikopo ili wachimbe kwa kutumia vifaa vya kisasa.