 Pinda alisema hayo jana wakati akifungua kongamano la kwanza la ufugaji nyuki Afrika lililohudhuriwa na washiriki 590 kutoka nchi 24 duniani, lililofanyika katika Kituo cha Mikutano cha Kimataifa Arusha (AICC).Alisema iwapo kila mtanzania atajitoa na kujikita katika biashara ya mdudu huyo anayetoa asali na nta, uchumi wa mtu mmoja mmoja na nchi kwa ujumla unaweza kukua na faida kwa watanzania.Waziri Mkuu alisema mapori yote nchini pamoja na maeneo ya kilimo, yana uwezo mkubwa wa kuzalisha mazao ya nyuki kwa wingi na inakadiriwa kuwa Tanzania ina uwezo wa kuzalisha tani 138,000 za asali na tani 9,200 za nta kwa mwaka.Hata hivyo ni asilimia saba ya uwezo huo ndio huzalishwa na kusikitishwa kuona kuwa Tanzania ni ya pili kwa Afrika katika kuzalisha asali na nta wakati ina maeneo makubwa ya misitu iliyohifadhiwa.Alisema Ethiopia isiyokuwa na maeneo makubwa ya uzalishaji asali na nta, ina uwezo wa kuzalisha tani 45,000 kwa mwaka tofauti na Tanzania.Pinda alisema katika kipindi cha miaka minne iliyopita, uzalishaji wa asali ulifikia wastani wa tani 8,747 na nta 583 kwa mwaka, hali inayoonesha bado watanzania hawajawa na mwamko wa kufanya biashara hiyo.  Hivyo nachukua fursa hii kuwahimiza watanzania na wadau wa tasnia kutumia fursa za kongamano hili kufungua milango ya mazungumzo ya kibiashara na wazalishaji wa kanda wa Afrika na kwingineko duniani kupata masoko ya nje ya kuuza bidhaa hiyo kwa wingi nje ya nchi,   alisema Pinda.Aliwaambia wadau kuwa Tanzania ni nchi iliyoruhusiwa kuuza zao la asali na nta katika soko la Ulaya na aliwataka Watanzania kutumia fursa hiyo kikamilifu bila ya kusita, kwani umasikini unaweza kutoweka iwapo watajikita katika biashara hiyo.Waziri wa Maliasili na Utalii, Lazaro Nyalandu alimwambia Waziri Mkuu kuwa wizara yake imejipanga kikamilifu kuboresha zao la asali na nta kwa faida ya watanzania.