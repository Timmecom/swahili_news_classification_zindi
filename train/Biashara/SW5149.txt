 TANZANIA imevuna kiasi cha Sh Bilioni 335 likiwa ni ongezeko la pato la serikali yaliyotokana na mirahaba inayotozwa kwenye sekta ya madini nchini katika kipindi cha miaka mitatu iliyopita (1996- 2019).Hayo yamesemwa jana jijini hapa na Balozi wa Tanzania nchini China, Mbelwa Kairuki alipokuwa akizungumza kwenye mkutano wa wadau wa madini ulioitishwa na Shirikisho la Vyama vya Uchimbaji wa Madini Tanzania (FEMATA) na kuhudhuriwa na wachimbaji wakubwa na wadogo kutoka Tanzania Bara na Zanzibar.Kairuki alisema mafanikio hayo yaliyopatikana ni matokeo ya wananchi kuitikia mwito wa Serikali ya awamu ya tano chini ya uongozi wa Rais Dk John Magufuli wa kufanya kazi kwa bidii na kulipa kodi kwa serikali. Nichukue fursa hii kuwashukuru sana watanzania wote,  alisema.Lengo la mkutano huo wa siku moja ilikuwa ni wafanyabiashara hao wa madini kukutana na Balozi huyo ambaye kwa juhudi za ubalozi wake, ameweza kutafuta teknolojia na masoko nchini China ili aweze kuwaunganisha kupata wawekezaji wengi watakaoleta mikopo, mitaji na teknolojia nafuu kwa lengo la kuinua uchumi wa wachimbaji na taifa kupitia sekta ya madini nchini.Akitoa ufafanuzi wa dhamira hiyo njema kwa nchi, Balozi Kairuki alisema wiki iliyopita alipata fursa ya kukutana na wadau wa madini mkoani Arusha kupitia chama chao cha TAMIDA na kufafanua kuwa licha ya kupatikana kwa mafanikio katika sekta ya madini katika kipindi cha miaka minne, bado zipo fursa zaidi ya kupanua mchango wa sekta ya madini kwenye pato la taifa.Alisema taifa likijipanga vizuri linaweza kuvuna mapato mengi zaidi yatokanayo na sekta ya madini na kufikia Sh trilioni moja kwa mwaka, kwa kuwajengea uwezo wachimbaji wadogo (Kimtaji na Kiteknolojia) ili waweze kuongeza uzalishaji wao, kuvutia uwekezaji zaidi wa madini wa ndani na nje ya nchi na kutafuta masoko mapya ya madini yanayopatikana hapa nchini.Aliwahakikishia wadau wa madini kwamba kwa upande wao mabalozi na balozi zote zilizo nje ya nchi kupitia Wizara ya Mambo ya Nje na Ushirikiano wa Afrika Mashariki, wapo tayari kushirikiana na wadau wote serikalini na katika sekta binafsi ili kutekeleza vipaumbele hivyo muhimu katika sekta ya madini nchini.Alisema kwa upande wa ubalozi wa Tanzania nchini China, uko tayari kushirikiana na wadau wa sekta ya madini ili kuiwezesha nchi kufikia lengo lake la kuongeza mapato ya taifa kupitia sekta ya madini.Kwa upande wa kuwajengea uwezo wachimbaji wadogo kimtaji na kiteknolojia ili waweze kuongeza uzalishaji wao na kusema ubalozi uko tayari kufanya kazi ya kubaini makampuni ya China yanayoteng eneza teknoloja za uchimbaji wa madini zilizo imara na zinazouzwa kwa gharama nafuu sanjari na kutoa taarifa kamili juu ya makampuni hayo pamoja na kuwaunganisha makampuni hayo na wachimbaji kupitia Femata.Aliongeza kuwa ubalozi pia utazungumza na taasisi za Bima za China kama vile Kampuni ya Sinosure kuomba kampuni hizo zitoe dhamana kwa makampuni hayo ya kichina yanayouza teknolojia za uchimbaji wa madini ili waweze kuwakopesha wachimbaji wadogo vitendea kazi.Kwa upande wa kutafuta masoko mapya ya madini kwa mwaka huu, alisema zipo hatua kadhaa ambazo ubalozi wake umejipanga kuzifanya ili kufikia lengo la kujitangaza katika soko la China na hatimaye kupata masoko.Alifafanua kuwa China ni nchi ya pili kwa nguvu kubwa ya uchumi ulimwenguni ikiwa na idadi ya watu wa tabaka la kati inayofikia watu milioni 400 na kwamba hilo ni soko kubwa la uhakika kwa madini yanayochimbwa hapa nchini. Mwaka juzi, China ilinunua kutoka nje tani 1,506 za dhahabu. Hiyo ni mbali na tani 426 za dhahabu ambazo wanazalisha wenyewe ndani ya China, hilo ni soko hatuwezi kuliacha,  aliongeza.Akizungumza kwa niaba ya Waziri wa Madini Dotto Biteko Biteko, Mkuu wa Mkoa wa Mwanza John Mongela aliwataka wachimbaji kuchukua na kutekeleza taarifa za uwekezaji zitakazotolewa na ubalozi wa Tanzania nchini China hasa uletwaji wa taknojia ya uchimbaji wa madini utakaoboresha zaidi minyororo ya thamani katika sekta ya madini.Rais wa Femata John Bina alisema shirikisho lake kupitia kwa wachimbaji liko tayari kuchangamkia fursa hizo za teknolojia kutoka china kupitia ubalozi wa Tanzania nchini humo huku akisema changamoto kubwa inayowakabili wachimbaji hapa nchini ni ukosefu wa mitaji na teknolojia.