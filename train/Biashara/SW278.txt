 Kwa mujibu wa Mkurugenzi Mkuu wa Mamlaka ya Uendelezaji wa Bonde la Mto Rufiji (RUBADA), Aloyce Masanja, wawekezaji hao mbali na kutoa ajira, wanatoa ruzuku ya Sh milioni 50 kwa mwaka kwa vijiji vitatu vya wilaya hiyo. Kuna watu wanasema uwekezaji hauna faida katika nchi hii, mimi nataka kuwaambia waache kupotosha  leo hii tunazungumzia ajira elfu moja katika eneo la Mngeta ambapo kiwanda hiki kipo, bila uwekezaji ajira zingetoka wapi?  Alihoji Masanja.Alisema kwa sasa Rubada inafanya mikakati ya kuhakikisha inatenga maeneo mengine kwa ajili ya uwekezaji mkubwa ili vijana na Watanzania wengine waweze kufaidika na uwekezaji huo. Kinachofanyika sasa ni kutenga maeneo mengi iwezekanavyo, tayari kuna eneo la Lingamila katika Wilaya ya Kilombero, ardhi ile inafaa kwa kilimo cha miwa hivyo ni jukumu la Rubada kusimamia hili kwa ajili ya kuleta mwekezaji ili aanze kazi,  alisisitiza.Akizungumzia uwekezaji mkubwa uliopo katika shamba la Mngeta wilayani Kilombero Masanja alisema mbali na ajira zilizopo pia wapo wakulima wadogo katika eneo hilo ambao wanashirikiana kwa karibu na mwekezaji huyo kutoka nchini Uingereza. Kuna wakulima wadogo ambao wanazalisha mpunga katika eneo la Mngeta na soko lao kubwa ni katika kiwanda hicho kutokana na ukaribu na uhusiano mzuri uliopo kati ya wakulima na mwekezaji,  aliongeza Mkurugenzi huyo.Masanja alielezea shughuli nyingine za kijamii ambazo zinatekelezwa na mwekezaji kuwa ni pamoja na shule moja na hospitali kwa ajili ya wananchi wa eneo la Mngeta na vijiji vya jirani.