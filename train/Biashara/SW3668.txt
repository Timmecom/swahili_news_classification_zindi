 Akizungumza na wakuu wa idara zilizo chini ya wizara hiyo na waandishi wa habari, Dar es Salaam jana, Waziri Nagu alisema kwa kuwa wajasiriamali Watanzania wataweza kubuni, kupanga na kutekeleza miradi ya maendeleo ipasavyo hatua ambayo kwa namna yoyote itawaletea maendeleo.Katika hotuba yake hiyo, Waziri Nagu alieleza mafanikio katika maeneo yanayohusu Idara ya Maendeleo ya Sekta Binafsi, Uwekezaji na Uwezeshaji ambapo kwa upande wa Sekta Binafsi alisema kuna mafanikio makubwa yamepatikana kupitia Mradi wa Kukuza Ushindani wa Sekta Binafsi hasa katika Mpango wa Fanikiwa Kibiashara na Mpango wa Ruzuku ya Kuchangia. Mpango wa Fanikiwa Kibiashara unatekelezwa na Serikali kwa ushirikiano na Taasisi ya Sekta Binafsi Tanzania (TPSF) na unajumuisha Programu mbili za Kuendeleza biashara na Mashindano ya mipango ya biashara,  alisema.Alisema chini ya Programu ya Mashindano ya Mipango ya Biashara, wajasiriamali 4,500 waliwezeshwa kwa kupewa mafunzo ya ujasiriamali na mipango yao ya biashara kushindanishwa ambapo kati yao wajasiriamali 2,780 walishinda na kupewa ruzuku ya mbegu mtaji ambapo Sh bilioni 9.9 zilitolewa ili kukuza na kuboresha biashara zao na kuongeza ajira.Kuhusu Mpango wa Ruzuku ya Kuchangia mafanikio makubwa yalikuwa chini ya Mpango wa Maendeleo ya Biashara ambao ulilenga kusaidia Vyuo vya Elimu ya Juu kubuni kozi mpya za kuongeza ujuzi na ufanisi kazini, programu ambayo imewezesha kampuni 1,728 kusajiliwa ambapo kati yake 786 zilipata Sh bilioni 7.8 kama ruzuku ya kuanzisha na kuendeleza miradi.Waziri alisema pia kuwa ili kuisimamia vizuri Sekta Binafsi, Rasimu ya Sera ya Maendeleo ya Sekta Binafsi ya mwaka 2013 imeandaliwa na Serikali kwa kushirikiana na wadau wa Sekta Binafsi na kwamba kazi ya kukusanya maoni ya wadau mbalimbali inaendelea.Kuhusu Uwekezaji, Waziri Nagu alisema mafanikio yaliyopatikana ni pamoja na kuweka mazingira wezeshi ya uwekezaji nchini kwa kuandaa na kutekeleza sera na sheria zinazovutia uwekezaji, kuwekwa kwa vivutio vya kodi na visivyo vya kodi ili kuhamasisha na kuvutia uwekezaji. Serikali imekamilisha maandalizi ya Sera ya Ubia baina ya Sekta ya Umma na Sekta ya Binafsi (PPP) ya mwaka 2009, Sheria ya PPP ya mwaka 2010 na Kanuni za PPP za mwaka 2011,  alisema Waziri Nagu.Kuhusu uwezeshaji wananchi kiuchumi, Dk Nagu alisema mafanikio yaliyopatikana ni pamoja na kuwajengea wananchi uwezo wa stadi za kubuni, kuanzisha na kuendeleza miradi ya kiuchumi na biashara kwa njia ya utoaji wa elimu na mafunzo ya ujasiriamali.Alisema mafanikio mengine ni jitihada za kuhamasisha utoaji wa elimu ya ujasiriamali kwa umma na kuwajengea wadau kama vile Vyama vya Akiba na Mikopo (Saccos) na Mashirika yasiyo ya kiserikali (NGOs) zinazojishughulisha na uwezeshaji wananchi kiuchumi uwezo wa kutoa mikopo, mafunzo na vitendea kazi kwa wajasiriamali wadogo.