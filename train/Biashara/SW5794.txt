 WAZIRI Mkuu, Kassim Majaliwa amewataka wakuu wa mikoa wote nchini kuhakikisha mpaka ifikapo Juni 30 mwaka huu, wawe wamekamilisha ujenzi wa masoko ya madini.Amesema mkuu wa mkoa atakayeshindwa kufanya hivyo, atapaswa kujitathimini kama anatosha katika nafasi hiyo.Majaliwa alisema hayo alipozindua rasmi matumizi ya Soko Kuu la Dhahabu mkoani Geita jana. Soko hilo ambalo limejengwa kwa gharama ya Sh milioni 542, litakuwa na huduma zote muhimu zinazotakiwa kwa ajili ya kurahisisha biashara ya dhahabu.Huduma hizo ni pamoja na kuwepo kwa maduka ya wanunuzi wa dhahabu, sehemu ya kuthaminisha dhahabu, ofisi ya Tume ya Madini, mabenki, Mamlaka ya Mapato Tanzania (TRA), ofisi za uhamiaji na ofisi za halmashauri Mji wa Geita.Ili kuhakikisha wachimbaji wadogo na wa kati wanaofika kuuza dhahabu zao katika jengo hilo wanakuwa salama, jumla ya kamera 22 zimefungwa ambazo zina uwezo wa kuchukua kila tukio linalofanyika ndani na nje ya jengo hilo.Kutokana na Mkoa wa Geita kuitikia kwa vitendo maagizo ya serikali ya kuwataka wakuu wa mikoa wote nchini kuanzisha masoko ya madini, Waziri Mkuu amempongeza Mkuu wa Mkoa wa Geita, Robert Gabriel na uongozi mzima wa mkoa huo kwa kuwa wa kwanza kujenga soko hilo ambalo alilifungua rasmi jana.Awali, Katibu Mkuu wa Wizara ya Madini, Profesa Simon Msanjila, alimweleza Waziri Mkuu kuwa soko hilo la dhahabu lina uwezo wa kuwahudumia wachimbaji wadogo, wachimbaji wa kati na wachimbaji wakubwa.Profesa Msanjila alisema kuwa mpaka ilipofika mwezi Februari mwaka huu, jumla ya leseni mbili zilitolewa kwa wachimbaji wakubwa, wachimbaji wa kati leseni 48, wachimbaji wadogo leseni 1,119, leseni 18 kwa wafanyabiashara wakubwa wa dhahabu na leseni 113 za mabroka. Makusanyo pia ya maduhuri yatokanayo na dhahabu yameongezeka kutoka Sh bilioni 24 mwaka 2011 hadi kufikia Sh bilioni 114.78 mwaka 2017-2018j, lakini pia malengo yaliyowekwa ya kukusanya Sh bilioni 85 katika mwaka 2018/2019 yamevuka lengo kwa kuwa mpaka Machi 15 mwaka huu jumla ya Sh bilioni 91 zimekusanywa sawa na asilimia 107.Aidha, Waziri Mkuu aliwataka wafanyabiashara kutoka nje ya nchi ikiwemo Jamhuri ya Kidemokrasia ya Congo (DRC) na Rwanda na nyinginezo wafike kuuza dhahabu zao kwenye soko hilo. Alisema asilimia 70 ya dhahabu yote inayochimbwa hapa nchini inatoka katika Mkoa wa Geita.