 Waziri Mkuu, Kassim Majaliwa amesema, Mkoa wa Tabora unafaa kwa uwekezaji kwa kuwa una fursa nyingi na upo tayari kupokea wawekezaji.Amesema, anaufahamu vizuri mkoa huo wenye fursa nyingi zikiwemo za kwenye sekta ya kilimo, mifugo, ufugaji wa nyuki, huduma zikiwemo za hoteli, benki, mawasiliano na biashara kwa ujumla.Majaliwa ameyasema hayo leo mjini Tabora wakati anafungua Jukwaa la Fursa za Biashara Mkoa wa Tabora. Jukwaa hilo la nane la fursa za biashara limeandaliwa na Kampuni ya Magazeti ya Serikali (TSN) kwa kushirikiana na uongozi wa mkoa huo. Kuwekeza Mkoa wa Tabora unajihakikishia na usalama wako kwa sababu usalama wa mkoa huu ni mkubwa na ni hii ni sababu ya kazi kubwa inayofanywa na Kamati ya Ulinzi na Usalama na wananchi wake amesema Majaliwa.Amesema Tabora inafikika kwa barabara za lami, ndege, reli zinazokwenda Mwanza, Kigoma na Mpanda, hivyo mwekezaji anaweza kufika kwa urahisi mkoani humo kufanya shughuli zake. Kwa maana hiyo Tabora inafikika na inafaa kuwekeza kwa sababu unafika na kurudi kwa haraka zaidi. Lakini Tabora ni mkoa wenye ardhi nzuri yenye rutuba, na una ardhi ya kutosha. Mpaka sasa ardhi tuliyoitumia ni asilimia hamsini tu, bado tuna asilimia 50, hii peke yake inatoa fursa kwa mwekezaji yeyote kuja kuwekeza kwenye sekta ya ardhi  amesema.Majaliwa amesema, yeyote anayehitaji ardhi Tabora kwa ajili ya kilimo au kujenga kiwanda atapata, na kwamba, wilaya zote saba mkoani humo zimetenga ardhi kwa ajili ya uwekezaji. Kwa hiyo nawakaribisha nyote kuja kuwekeza, ardhi ipo na mtapata hati. Pia tuna hali ya hewa nzuri mkoani Tabora. Baridi kidogo nyakati za usiku, mchana joto kidogo lisilotoa jasho, na hali ya hewa hii inakwenda sambamba na mazao yanayozalishwa mkoani Tabora amesema.Kwa mujibu wa Waziri Mkuu, kila wilaya mkoani Tabora imejiandaa kukaribisha na kupokea wawekezaji ili fursa zilizopo zitumike kwa manufaa ya wananchi, wilaya husika, mkoa na Taifa kwa ujumla. Lakini pia Tabora inatosha kuwekeza kwa sababu ina nishati ya umeme. Wakati Serikali inaongeza uzalishaji wa umeme na kuingiza kwenye gridi, Tabora na wilaya zake zote zimepitiwa na gridi ya Taifa ya umeme. Kwa hiyo uwekezaji Tabora unatosha, uwekezaji Tabora unafaa, uwekezaji Tabora ni mahali pake  amesema.Majaliwa pia amesema, Tabora pia ipo vizuri kwenye sekta za elimu kwa kuwa na shule za vyuo, ina huduma nzuri za kiafya ikiwemo hospitali ya rufaa ya mkoa, hospitali za wilaya, na vituo vya afya, kuna huduma ya maji na inaboreshwa kwa kufikisha maji kutoka Ziwa Viktoria.Amesema, Tabora pia ni mahali sahihi kuwekeza kwa kuwa unajitosheleza kwa chakula, na yanalimwa mazao karibu yote ya chakula na biashara yakiwemo mahindi, pamba, karanga, tumbaku, alizeti, mpunga na sasa kimeanza kilimo cha korosho wilayani Uyui. Tabora pia kuna wafugaji, nyama zinapatikana, hatuagizi nyama kutoka nje ya Tabora, zinapatikana hapa hapa Tabora  amesema na kuongeza kuwa, Tabora pia kuna samaki na mkoa huo ni jirani na maziwa makubwa ya Viktoria na Tanganyika ambako kitoweo hicho kinapatikana kwa wingi.Majaliwa amesema Tabora kuna fursa ya kuwekeza kwenye sekta ya madini, sekta za fedha zikiwemo benki na kwamba, Serikali itafungua tawi la Benki ya Maendeleo ya Kilimo (TADB) mkoani humo.Amesema kupita kwa bomba la mafuta linalotoka Hoima nchini Uganda kwenda Tanga na ujenzi wa reli ya kisasa (SGR), ujenzi wa hoteli, kumbi za mikutano, maeneo ya starehe ni fursa kubwa mkoani Tabora hivyo wawekezaji wa aina zote wanaweza kwenda kuzitumia.