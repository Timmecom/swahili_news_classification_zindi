 MKUU wa Wilaya ya Kinondoni, Dar as Salaam, Daniel Chongolo amezindua kampeni kuhamasisha wananchi wa wilaya hiyo kulipa kodi ya majengo na kodi ya mabango.Chongolo amesema kampeni hiyo itaenda sambamba na kampeni ya nyumba kwa nyumba ikilenga kuhakikisha wamiliki wote wanalipa kodi kwa wakati kukusanya Sh bilioni saba.Akizungumza katika uzinduzi wa kampeni hiyo, Chongolo amesema lengo ni kuwahamasisha wananchi kulipa kodi ya majengo na mabango.Amesema hatua hiyo inatokana na wananchi wengi kujitokeza siku ya mwisho kulipia kodi hizo na kusababisha msongamano, jambo ambalo halipendezi kwani linaua ufanisi wake.Chongolo amesema kufanikisha kampeni hiyo viongozi wa wilaya, wakiwamo watendaji mitaa na kata watashirikiana na Mamlaka ya Mapato Tanzania(TRA) kuhamasisha wananchi wajue umuhimu kulipa kodi ya majengo na mabango. Kutakuwa na utaratibu maalumu wa kila mwenye jengo kupewa stakabadhi yake na kisha atakwenda kulipa na watendaji watakuwa wakiwaelekeza wananchi kulipa kodi yao. Serikali kwa kuwajali wananchi wake imeamua kodi ya jengo kuwa moja ambayo ni Sh10,000 tu. Mwenye nyumba moja atalipa kiasi hicho na mbili atalipia kila moja Sh 10,000,  amesema,Amesema baada ya kuhamasisha ulipaji wa kodi ya majengo, yeye akishirikiana na viongozi wa kata, mitaa na maofisa wa TRA watapita nyumba hadi nyumba kukagua wasiolipa.Meneja wa TRA wilaya ya Kinondoni Dar es Salaam, Masota Masatu alisema wamejipanga kuhakikisha kampeni hiyo inafanikiwa na watafanya hamasa maeneo yote.