 Akizungumza na waandishi wa habari jana jijini Dar es Salaam, Katibu Mtendaji wa TNBC, Raymond Mbilinyi alisema hatua za utekelezaji maazimio mbalimbali ya kuimarisha sekta hizo zitajulikana katika mkutano wa tisa wa baraza hilo unaotarajiwa kufanyika Oktoba 2, mwaka huu. Mapendekezo mengine ni ya kiutawala zaidi ambayo ni rahisi lakini kuna masuala mengine yatahitaji mabadiliko ya sheria mbalimbali na haya yatatakiwa kufuata taratibu zinazotakiwa,  alisema Mbilinyi na kumshukuru Rais Kikwete kwa kuendesha mkutano huo.Akielezea baadhi ya maeneo yanayohitaji kuboreshwa alisema kuwa pamoja na kuwa na kitengo maalumu cha kuhakikisha Watanzania wanashiriki kikamilifu katika ujenzi wa uchumi.Alisema eneo lingine linaloshughulikiwa ni kuwa na eneo au kituo kimoja ambacho kitarahisisha wafanyabiashara kulipia leseni za biashara.Alisema kipo kikosi kazi kinachoangalia suala hilo litakavyotekelezwa. Mapendekezo mengine yanayofanyiwa kazi ni pamoja na kuvutia utaalamu kutoka nje ambao hauko hapa nchini ili kuwezesha vyuo vikuu hapa nchini kutoa wahitimu wenye sifa zinazotakiwa na soko la ajira.Kwa upande wa sekta ya utalii, alisema washiriki wa mkutano walipendekeza kutumiwa kwa utaratibu wa ushirikiano kati ya sekta ya umma na binafsi katika kuendeleza sekta hiyo kwa mfano katika ujenzi miundombinu kama viwanja vya ndege.