 Kamati hiyo ilibainisha kuwa moja ya mapungufu ya mkataba huo ni pamoja na msamaha wa kodi usioeleweka, uliotolewa kwa kampuni inayotengeneza leseni hizo ya M/s Tracking Inovations LTD.Akiwasilisha taarifa ya mwaka ya kamati hiyo bungeni Dodoma juzi, Mwenyekiti wa PAC, Kabwe Zitto, alisema pia kamati hiyo imebaini kuwa mfumo mzima wa kusimamia na kufuatilia matumizi sahihi ya leseni, hautumiki kikamilifu hasa katika uwekaji wa kumbukumbu za makosa ya barabarani. Mheshimiwa Spika askari wa barabarani huweka kumbukumbu za makosa ya barabarani kwa kutumia makaratasi badala ya kuweka kumbukumbu hizo kielektroniki,  alisema Zitto.Alisema katika eneo la msamaha wa kodi uliotolewa kwa kampuni hiyo ya M/s, haueleweki, kwa sababu kipengele cha 14 cha mkataba huo kinamruhusu kufidia kodi anayotakiwa kulipa, wakati huo huo kwenye kipengele kinachoelezea wigo wa kazi kinabainisha kuwa bidhaa zote zitakazoingizwa na kampuni hiyo nchini kwa kwa jili ya mradi wa leseni zitakuwa na msamaha wa kodi. Vipengele vinavyokinzana kama hivi katika mkataba vinaweza kurahisisha ukwepaji wa kulipa kodi na kuikosesha Serikali mapato, ambao pia huweza kutumiwa kwa ajili ya kuongeza muda wa mkataba,  alisisitiza.Alisema Kamati yake inaitaka TRA ihakikishe inapitia upya mkataba huo na vipengele vyenye mapungufu ili virekebishwe.Aidha, aliitaka TRA na Jeshi la Polisi nchini kuhakikisha mfumo wa leseni za udereva unatumika kwa asilimia 100 ili kukuza mapato ya Serikali. Kwa lengo la kuangalia tija iliyopatikana kutokana na utekelezaji wa mkataba huo, Kamati imemuomba Mdhibiti na Mkaguzi Mkuu wa Hesabu za Serikali (CAG), kufanya ukaguzi maalum na kuwasilisha taarifa yake kwenye Kamati,  alisema.Aidha, alisema kamati hiyo ya PAC inapendekeza kuwa mikataba itakayohusisha utoaji wa misamaha ya kodi iwe inapitiwa na Mwanasheria Mkuu wa Serikali kabla ya kusainiwa.