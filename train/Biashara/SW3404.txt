 KAMPUNI za Kitanzania za ujenzi na ushauri wa kitaalamu zaidi ya 300 zimesajiliwa hadi sasa, na Watanzania 16,000 wameomba kazi katika mradi wa Bomba la Mafuta Ghafi la Afrika Mashariki (EACOP), mradi unaojengwa kutoka Hoima nchini Uganda hadi Tanga nchini.Hayo yamebainishwa mwishoni mwa wiki mjini hapa na Katibu Mtendaji wa Baraza la Taifa la Uwezeshaji Wananchi Kiuchumi (NEEC), Beng i Issa kwenye warsha ya siku mbili ya majadiliano ya kuboresha mazingira ya pamoja na biashara na uwekezaji kwa viongozi wa serikali na sekta binafsi.Issa alisema, baraza hilo kwa kushirikiana na Mamlaka ya Udhibiti wa Nishati, Maji na Mafuta (Ewura) walianzisha kanzidata ambayo inaweka kumbukumbu ya kampuni na wananchi walioomba kazi kwenye mradi huo mkubwa na kusema pamoja na kuwepo wa maombi hayo bado kiwango ni kidogo ukilinganisha na ukubwa wa mradi.Mbali na takwimu hizo, serikali pia imeombwa kubadili mfumo wa maombi ya ajira kwa njia ya mtandao kwa kampuni na Watanzania wanaotaka kufanya kazi katika mradi huo na badala yake zifunguliwe ofisi kuanzia ngazi ya halmashauri au wilaya kwenye mikoa ambayo bomba hilo linapita.Akitoa ombi hilo, Mkuu wa Mkoa wa Tanga, Martine Shigella na wadau wengine waliohudhuria warsha hiyo alisema takwimu zinaonesha kampuni nyingi na watu wengi bado hawajajiandikisha kwenye kanzidata ya pamoja ya kuomba nafasi katika kushiriki mradi huo kutokana na aina ya mfumo uliopo.Amesema ili kufikia malengo ya Watanzania wengi waweze kujisajili katika kuomba fursa za ajira, mikutano ya uwekezaji kwenye bomba hilo ni vyema sasa usifanywe Dar es Salaam bali ufanywe katika maeneo ambayo mradi utapita. Tunaiomba serikali kupitia Wizara ya Kazi, Ajira na Watu wenye Ulemavu wafungue ofisi hadi katika ngazi ya Mkoa na halmashauri za wilaya ambapo mradi unapita kutokana huko ndiyo kuna watu wengi na kampuni ambazo zitafanya kazi,  alisema Shigella.Wadau wengine waliochangia hoja katika semina hiyo walisema mfumo wa uombaji pamoja na masharti yaliyomo ni kikwazo kikubwa kwa watu wengi kukosa fursa za kazi na zabuni za kutoa huduma.Walisema vigezo vingi vinatoa fursa kwa kampuni za nje kuliko za ndani na kwa upande wa watu wengi hawana uelewa juu ya elimu ya Tehama hivyo kwao inakuwa ni vigumu kuomba na wengine wakiomba hawajui kama wamejibiwa au hawakujibiwa.Kwa upande wake, Waziri wa Ajira, Vijana na Wenye Ulemavu, Jenista Mhagama amehimiza wananchi kutumia fursa ya mradi huo kujiletea maendeleo yao na nchi kwa ujumla. Rais amefanya maamuzi magumu ya ajira kwa watanzania, hatuwezi kulalamika tatizo la ajira wakati tunayo miradi mikubwa ...hivyo mikoa ambayo itapitiwa na bomba la mafuta changamikieni fursa,  alisema.Aliongezea mradi huo utasaidia jamii kushiriki kikamilifu katika kujiletea maendeleo kwa kuzingatia kuwa, ni zaidi ya robo tatu ya bomba hilo litapita Tanzania na kuwanufaisha wananchi wake. Matarajio ni makubwa kwa kuzingatia mradi huu unatarajiwa kupita katika mikoa nane ikiwemo Kagera, Geita, Shinyanga, Tabora, Singida, Dodoma, Manyara na Tanga. Aidha mradi unapita pia katika wilaya 24, kata 134 na vijiji zaidi 180 hivyo hatuna budi kuchangamkia fursa kwa kuongeza jitihada za ongezeko la ushiriki wetu, alisistiza Mhagama.Bomba hilo la mafuta lina urefu wa kilometa 1,443 kati ya hizo kilometa 296 zipo nchini Uganda na kilometa 1,147 zipo Tanzania.Warsha hiyo iliwakutanisha zaidi ya wadau 70 iliratibiwa na Baraza la Taifa la Uwezeshaji Wananchi Kiuchumi kwa ufadhili wa Taasisi ya Sekta Binafsi (TPSF) kupitia BEST Dialogue Tanzania.