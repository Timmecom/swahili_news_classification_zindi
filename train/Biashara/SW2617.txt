 Hayo yamebainishwa na Naibu Waziri wa Habari, Vijana, Utamaduni na Michezo, Juma Nkamia wakati wa ziara ya wajumbe wa Kamati ya Bunge ya Maendeleo ya Jamii waliokuwa wakitembelea miradi ya vikundi vilivyonufaika na fedha zinazotolewa na serikali kwa ajili ya kuinua vijana.Miradi iliyokaguliwa juzi ni ya vikundi vitatu katika wilaya ya Temeke ambao wamekopeshwa fedha na Mfuko wa Vijana wa Wizara kupitia vyama vya kuweka na kukopa vya vijana katika wilaya.Vikundi hivyo ni Waungwana Family kinaendesha mradi wa saluni na muziki wa kizazi kipya, African Legends kinachoundwa na vijana wahitimu wa vyuo kikuu wanaendesha mgahawa wa chakula na ofisi ya ICT na Sokoine Youth Development, wanaojishughulisha na kilimo eneo la Somanga, Kigamboni.Nkamia alisema changamoto ya mfuko wa vijana, unaosimamiwa na wizara ni vijana kutokuwa na uelewa wa kuandika andiko mradi kwa mujibu wa mwongozo wa serikali hivyo kukosa fursa hiyo. Tulipobaini changamoto hii tuliona lazima tutoe mafunzo kwa vikundi vya vijana ili wauelewe mfuko na namna ya kukopa, mambo mengi yanayoletwa hayaandikwi kwa kuzingatia mwongozo wa Serikali,  alisema.Aidha, Mwenyekiti wa Kamati ya Bunge ya Maendeleo ya Jamii, Said Mtanda aliutaka uongozi wa Manispaa ya Temeke kutoa ripoti na kuweka orodha ya vikundi vyote vilivyokopeshwa fedha kuanzia mwaka 2000 hadi 20014.Fedha hizo ni za Mfuko wa Vijana, fedha asilimia 10 ya mapato ya manispaa (kwa vijana na wanawake) na zile zinazotolewa na Wizara ya Maendeleo ya Jamii, Jinsia na Watoto kwa vikundi vya wanawake. Tunataka tuone vikundi vyote vya wanawake na vijana vilivyokopeshwa na mifuko hiyo mitatu, tunataka kujua ni kiasi gani mmewapa na hali ya marejesho. Tunataka hilo ili tusije tukauziwa mbuzi kwenye gunia,  alisema.Agizo la Mtanda lilitokana na taarifa iliyosomwa na Ofisa Maendeleo wa Temeke, John Mbwana kwa kuelezea jinsi Sh milioni 17 zilizotolewa na Wizara ya Habari kupitia Mfumo wa Vijana zilivyokopeshwa kwenye vikundi vitatu vya vijana.Awali, Mbunge Maua Daftari alitaka maelezo kutoka kwa Mkurugenzi wa Manispaa ya Temeke, Photidas Kagambo ni kiasi gani kimekuwa kikitengwa kila mwaka na manispaa hiyo katika kutekeleza agizo la serikali la kila halmashauri nchini kutenga asilimia 10 ya mapato ya ndani kwa ajili ya kukopesha vikundi vya wanawake na vijana.Aidha, kamati imeeleza kuridhishwa na utekelezaji wa mradi wa kilimo unaofanywa na kundi la Sokoine Youth Development wanaomiliki hekari 43 na kutaka wizara kuangalia uwezekano kwa kuwaongezea mkopo waweze kutatua shughuli zao na kuwa na vifaa vya kisasa vya kilimo.