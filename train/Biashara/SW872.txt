 Mazrui alitoa kauli hiyo wakati alipofanya ziara ya kukagua mashamba ya miwa Mahonda Wilaya ya Kaskazini Unguja ambayo yameteketea kwa moto na watu wasiojulikana ambapo inadaiwa ni matukio ya hujuma.Vitendo vya hujuma vinaijengea taswira mbaya Zanzibar katika sekta ya uwekezaji...tukiendelea na hujuma hizi hakuna mwekezaji atakayekuja kuwekeza Zanzibar,  alisema Mazrui.Alisema kitendo cha kutia moto ekari 18 za miwa, ambazo zilikuwa zivunwe hivi karibuni kwa ajili ya uzalishaji wa sukari kwa majaribio, zimerudisha nyuma juhudi hizo za kuimarisha sekta ya viwanda na uwekezaji.Alisema tabia kama hizo haziwezi kuachiwa, kwani zitarudisha nyuma maendeleo katika sekta ya viwanda, ambapo Serikali ya Mapinduzi ya Zanzibar kwa sasa ipo katika hatua za mwisho kutayarisha sera ya viwanda.Mshauri Mkuu wa kiwanda cha Sukari cha Mahonda, Dk Hamza Husein Sabri alisema lengo la kiwanda kuanza kuzalisha sukari mwezi ujao kwa majaribio.Alisema kiwanda kimeingia hasara ya Sh milioni 750, ambapo tani 500 za miwa zimeathirika zikiwa tayari kwa ajili ya uzalishaji wa sukari kwa majaribio. Kitendo cha hujuma katika kiwanda cha sukari cha Mahonda zimerudisha nyuma maendeleo ya sekta ya uzalishaji wa sukari nchini...tulitegemea kuzalisha sukari mwezi ujao,  alisema.Kiwanda cha sukari cha Mahonda kilijengwa mwaka 1971 kwa msaada wa serikali ya watu wa China, ambapo waliimarisha mashamba ya miwa kwa ajili ya uzalishaji wa sukari.Baada ya kukaa zaidi ya miaka 15 bila ya uzalishaji wa sukari, mwekezaji mpya ameanza kazi ya kufufua mashine na mitambo kwa ajili ya kuzalisha sukari na kuimarisha mashamba ya miwa.