 Kiasi hicho kimetengwa kwa mwaka huu wa fedha wa 2016/17, katika mpango wa maendeleo wa taifa, unaolenga kujenga uchumi wa viwanda na kupunguza umasikini. Akizungumzia utoaji wa fedha hizo, Waziri wa Fedha na Uchumi, Dk Philip Mpango alisema, hatua ya kuongeza mtaji katika benki hiyo inayomilikiwa asilimia 100 na Serikali, imelenga kufikia dhamira ya malengo ya Dira ya Taifa ya Maendeleo 2025 ya kuifanya Tanzania kuwa nchi ya uchumi wa kipato cha kati.Alisema TIB, kwa mwaka huu wa fedha imeongezewa mtaji huo iweze kutoa mikopo hiyo kwa wawekezaji kwenye maeneo nyeti ya kimkakati ya kukuza uchumi. Dk Mpango alitaja maeneo hayo kuwa ni kilimo, viwanda, biashara, usafiri, utalii na uchimbaji madini.Alisisitiza ni vyema benki hiyo ikaangalia sekta zinazochochea ukuaji wa uchumi kwa haraka na kuziwezesha ili kuleta tija. Akifafanua, Dk Mpango alitoa mfano wa sekta hizo kuwa ni pamoja na viwanda vitakavyotumia rasilimali za ndani kuongeza thamani mfano kwenye madini ghafi, sekta ya miundombinu na kuwezesha kampuni za kusambaza gesi kwa matumizi ya viwanda na kuzalisha umeme.