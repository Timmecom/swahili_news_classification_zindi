 Matatizo hayo ni ya bei, mbegu kutoota vizuri na baadhi ya wanunuzi wa zao hilo, kujitoa mapema baada ya bei ya Soko la Dunia kuwa chini, tofauti na walivyokuwa wametarajia, hivyo kuona wataingia hasara.Hayo yalisemwa na Meneja wa Chama Kikuu cha Ushirika mkoani Shinyanga (SHIRECU), Joseph Mihangwa jana.Alisema malalamiko ya utumiaji mbegu ya pamba iliyotangazwa kwa wakulima wa zao hilo katika maeneo tofauti, yamekuwa ni kero.Hali hiyo imeonesha Wizara ya Kilimo kutofanya majaribio kwanza ya mbegu hizo, kabla hawajazitangaza kwa wakulima kuzitumia. Huenda zao la pamba kwa mwakani likapungua na kuwa adimu,  alisema Mihangwa na kuongeza kuwa sababu nyingine ni mbegu kutokuota mara wazipandapo mashambani wakulima, bei ya ununuzi wa pamba pamoja na baadhi ya wanunuzi wa zao hilo kujitoa mapema baada ya kuona bei ya soko la dunia kuwa baya. Sisi Chama Kikuu cha Ushirika ni wanunuzi wa zao hilo na tayari kwa mwaka huu tumenunua kilo milioni nane za zao la pamba, ambapo kitu kilichojitokeza baadhi ya wanunuzi wamejiondoa mapema kwa kutokubaliana na bei iliyopo kwenye Soko la Dunia kuwa wanapata hasara. Halafu kuna suala la mbegu kutoota vizuri baada ya wakulima kutumia pesa nyingi kununulia mbegu na kuona fedha zinapotea bure na pia wanapoteza nguvu, huenda ikawa sababu ya kupungua kwa zao hilo mwakani,  alisema Mihangwa.Mihangwa alisema maeneo kama Wilaya za Itilima, Kishapu, Meatu na Bariadi na mkoa wa Geita, wakulima wameonekana kulalamikia mbegu hizo kutoota, hivyo hakuna budi kuilalamikia sekta ya kilimo kwa kutofanya majaribio na utafiti wa mbegu, ambapo kwa wakulima tayari wameingia hasara ya kupoteza fedha, nguvu na muda.Wengi wa wakulima katika kata za Mbita, Mwamapalala, Kinamweli, Lagangabilili na Nkoma Wilaya ya Itilima mkoani Simiyu, wamelezea kuwa kwa sasa wameingia hasara kubwa baada ya kupanda mbegu hiyo takribani mwezi mmoja mpaka sasa mbegu hiyo imeshindwa kuota.Luhende Jisena na Ngassa Malimo, kwa niaba ya wakulima wenzao, walitoa malalamiko mbele ya viongozi wa Chama Cha Mapinduzi (CCM) wilayani humo katika mikutano ya hadhara iliyokuwa ikifanyika kila kata wakati wa ziara ya kikazi ya viongozi hao.