 Hayo yalisemwa jana na Waziri wa Kilimo na Maliasili, Dk Sirra Ubwa Mamboya wakati alipozungumza na gazeti hili Chakechake Pemba, akielezea mikakati ya wizara katika kuimarisha kilimo cha mboga na viungo.Alisema mikakati ya wizara yake ni kuweka mazingira mazuri yatakayowawezesha wakulima kulima kilimo cha aina mbalimbali ikiwemo matikitimaji ambacho kimeleta mabadiliko makubwa Zanzibar. Tunawapongeza wakulima wa Unguja na Pemba kwa juhudi zao kubwa za kuimarisha kilimo cha matikitimaji ambacho sasa kimesaidia kuongeza pato la wakulima Zanzibar,  alisema.Alizitaja juhudi zinazochukuliwa na wizara kwa sasa ni kuchimba visima zaidi katika mashamba ya wakulima ambayo vitasaidia kufanya kazi za umwagiliaji maji shambani.Aidha alisema wakulima wataendelea kuimarisha mazao ya viungo, ikiwemo pilipili manga, hiliki na binzari nzima ambazo bei yake katika soko la dunia ni za uhakika.Alisema uzalishaji wa mazao ya viungo Zanzibar umeshuka sana na kurudisha nyuma juhudi za serikali kusafirisha bidhaa hizo katika soko la dunia. Tumeanzisha mikakati ya kuimarisha mazao ya viungo ya aina mbalimbali ambapo utafiti wetu unaonesha kwamba bei yake katika soko la dunia ni la uhakika,  alisema.Visiwa vya Zanzibar katika miaka ya 1970 vilikuwa vikiongoza katika uzalishaji na usafirishaji wa mazao ya viungo nje ya nchi ikiwemo pilipili manga, pilipili kichaa pamoja na mbata.