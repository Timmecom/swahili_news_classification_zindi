 Aidha, imesema imejipanga kuongeza kasi ya ukusanyaji mapato ya ndani ili kuiwezesha nchi kujiendesha yenyewe na kuacha kutegemea misaada ya wahisani.Waziri wa Fedha na Mipango, Dk Philip Mpango aliyasema hayo Dar es Salaam mwishoni mwa wiki alipokutana na wabunge wa Sweden kuzungumzia ushirikiano baina Tanzania na Sweden.Alisema Serikali ya Awamu ya Tano ipo makini na inafanya kazi kwa ufanisi ili kuhakikisha Watanzania wanapata huduma stahiki kutokana na rasilimali zilizopo nchini. Ni aibu kwa nchi yenye rasilimali za kutosha wananchi wake kuishi katika hali ya umasikini, tunachotakiwa ni kuboresha kilimo kwa sababu wananchi wengi ndicho wanachotegemea,  alisema Dk Mpango.Akizungumzia vipaumbele vya Serikali katika mkutano huo, Dk Mpango alisema mkazo umewekwa zaidi katika kufanya mapinduzi ya viwanda, kwa nchi kuanza kuboresha viwanda vilivyopo hususani vile ambavyo hutumia rasilimali zinazopatikana nchini kama zile zinazotokana na kilimo.Aliongeza kuwa katika kuboresha viwanda pia Serikali ipo katika hatua za kuboresha soko la ndani na nje ya nchi kwa bidhaa zinazozalishwa na viwanda hivyo.Alisema sambamba na kufanya mapinduzi ya viwanda, Tanzania imejipanga kuboresha miundombinu, na mpaka sasa kuna miradi mbalimbali ya maendeleo imeanzishwa kama mradi wa umeme vijijini.Alisema katika suala la umeme, nchi imeazimia kujikita katika uzalishaji wa kutumia vyanzo vingine kama gesi asilia, jua na upepo kuliko kutegemea maji pekee.Kuhusu sekta ya usafirishaji, Dk Mpango alisema Serikali imejipanga kuboresha bandari zote nchini na kuzifanya ziwe za kisasa ili kuhamasisha biashara za ndani na nje ya nchi kupitia bandari hizo. Hata hivyo, Dk Mpango alikiri kuwa uboreshaji wa reli ya kati ni changamoto.