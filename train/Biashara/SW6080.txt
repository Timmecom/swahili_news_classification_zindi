 Katika taarifa ya Mwenyekiti wa CUF Taifa, Profesa Ibrahimu Lipumba, aliyoitoa kwa vyombo vya habari jana, amesema katika Bandari ya Dar es Salaam kuna wizi mkubwa wa makontena na vifaa vya magari kama vile taa na radio, uchakachuaji wa mafuta pamoja na urasimu wa kuchelewesha mzigo kutoka bandarini.Udhaifu mwingine aliouzungumzia ni ukubwa wa tozo za bandari na barabara, ugumu wa magari ya mizigo kufika na kutoka bandarini, taratibu zisizotabirika za kutoa mizigo na rushwa iliyokithiri miongoni mwa watendaji wa bandari na barabarani.Mwanasiasa huyo amekumbusha kuwa asilimia 90 ya biashara yote ya Tanzania na nchi za nje inapita katika Bandari ya Dar es Salaam na nchi sita za Malawi, Zambia, Kongo, Burundi, Rwanda na Uganda ambazo hazina bandari zinaitumia bandari hiyo.Ushindani Hata hivyo mchumi huyo alisema Bandari ya Dar es Salaam inakabiliwa na ushindani mkubwa kutoka Bandari ya Mombasa inayofanya kazi kwa ufanisi mzuri zaidi, wakati Bandari ya Beira Msumbiji ina ushindani mkubwa kwa mizigo inayoenda Malawi, Zambia na hata Kongo.Alisemia iwapo Bandari ya Dar es Salaam itafanya kazi kwa ufanisi kama Bandari ya Mombasa, pato la Taifa la Tanzania litaongezeka kwa dola bilioni 1.8 kila mwaka, sawa na asilimia 7 ya pato la taifa la sasa. Pia nchi jirani zinazotumia bandari hiyo zitaongeza mapato yao kwa dola milioni 800."Utendaji mbovu wa bandari zetu unatokana na ombwe la uongozi, ufisadi na menejimenti mbovu," alidai Profesa Lipumba na kuongeza kuwa Tanzania inaweza kukuza uchumi wake kwa asilimia 10 kila mwaka na kuongeza ajira kwa wingi ikiwa itatumia fursa za jiografia zikiwemo bandari zake kuwa kituo cha usafirishaji biashara kwa nchi sita zinazopakana na Tanzania.Pia alisema ukilinganisha na Bandari ya Mombasa, gharama za Bandari ya Dar es Salaam ni za juu kwa asilimia 22 kwa kila kontena huku gharama za tozo na ushuru mbalimbali za Bandari ya Dar es Salaam ni za juu kwa asilimia 74 ikilinganishwa na Bandari ya Mombasa.Katika uchambuzi wake alisema kwa kila dola 100 za gharama ya kushusha mizigo Mombasa, gharama ya kushusha mizigo hiyo hiyo Dar es Salaam ni dola 174."Katika hali hii tusistaajabu nchi jirani kuikimbia Bandari ya Dar es Salaam." Akejeli shirikisho la utatu "Tusiwe na wasiwasi na shirikisho la kisiasa la Kenya, Uganda na Rwanda ni ndoto ya mchana," alisema Profesa Lipumba na kueleza kuwa katika karne ya 21, shirikisho la kisiasa lazima lijikite katika mfumo wa demokrasia wakati katika nchi hizo mfumo huo haupo.Alisema Kenya wamepiga hatua kubwa katika ujenzi wa demokrasia lakini hawajafanikiwa kujenga umoja wa kitaifa kwani Rais Uhuru Kenyata anasuasua kufanya ziara kamili Kenya ya Magharibi.Aliongeza kuwa Rwanda na Uganda ni utawala wa kidikteta kwani Rais Yoweri Museveni na Paul Kagame haijulikani muda wao wa kuondoka madarakani. Alisema kitendo cha kuvunja utaratibu na Itifaki ya Jumuiya ya Afrika Mashariki kinaonesha wazi kuwa viongozi hao hawaaminiki."Ikiwa hawakuheshimu makubaliano ya ndani ya Jumuiya wanaweza pia baadhi yao wasiheshimu makubaliano baina yao."Alitaka Tanzania ijenge umoja wa kitaifa wa dhati unaojikita katika kuheshimu haki na kujenga misingi imara ya demokrasia na kuongeza kuwa Tanzania iendelee kuhakikisha mchakato wa kupata Katiba mpya unakuwa shirikishi."Tuimarishe miundombinu na ushindani wa kiuchumi wa Tanzania, tujenge uchumi unaotumia vizuri rasilimali za nchi na ukuaji wa uchumi unaongeza ajira na kuwanufaisha wananchi wote," alisema Profesa Lipumba na kutaka nchi iimarishe vyombo vyake vya ulinzi na usalama, ili viwe na maadili ya juu na vifanye kazi kwa weledi.