 WAZIRI wa Nishati, Dk Medard Kalemani ametoa miezi mitatu kwa mameneja wa Shirika la Umeme Tanzania (Tanesco) wa wilaya kuwasilisha takwimu ya viwanda walivyoviunganishia umeme kwenye maeneo yao.Aamewaagiza kuhakikisha wanafanya jitihada za kupeleka umeme na kuunganishia kabla havijakamilika kwa kupeleka ankara stahiki kwa wenye viwanda, ili waweze kufanya malipo mapema ya maunganisho.Alisema kwa kufanya hivyo Tanesco watajiondoa kuonekana wao kuwa chanzo cha kukwamisha ufanyaji kazi wa viwanda.Dk Kalemani alisema hayo juzi wakati alipokutana na watendaji na watumishi wa Wizara ya Nishati, Tanesco na Wakala wa Umeme Vijijini (REA) kujadili mipango ya usambazaji umeme kwa mwaka 2019/20.Kuhusu suala la uunganishaji umeme kwa wateja wa muda mrefu, waziri huyo alitoa mwezi mmoja kwa Tanesco kuunganishia umeme wateja wote waliolipia umeme kwa muda mrefu na hawajaunganishwa na umeme.Kuhusu upelekaji umeme vijijini, Dk Kalemani alisema kila mtumishi wa wizara, Tanesco na REA lazima watambue lengo la serikali ni kupeleka umeme katika vijiji vyote ifikapo Juni 2021, hivyo ni lazima kila mmoja ahakikishe kuwa hilo linafanikiwa na bei ya kuunganisha umeme ni Sh 27,000 na Meneja asiyetaka kutekeleza hilo aachie ngazi.Mkutano huo ambao pia ulihudhuriwa na Naibu Waziri wa Nishati, Subira Mgalu, Katibu Mkuu, Wizara ya Nishati, Dk Hamisi Mwinyimvua, Menejimenti ya Tanesco, REA na Bodi ya REA, ulijadili kazi zilizofanyika katika mwaka 2018/19 na kujipanga katika utekelezaji wa majukumu kwa mwaka wa fedha wa 2019/20.Baadhi ya masuala yaliyojadiliwa kwa undani kwenye kikao hicho ni upelekaji umeme viwandani, kuimarisha hali ya umeme katika maeneo yaliyounganishwa na gridi, kuunganishia umeme kwenye tasisi za umma.Mengine ni kuunganishia umeme maeneo yaliyopitiwa na miundombinu ya umeme, bei ya kupeleka umeme vijijini, ununuzi vifaa vya umeme, utambuzi wa wateja wanaohitaji umeme viwandani na utambuzi wa wazalishaji wadogo wa umeme.Kwa upande wake, Naibu Waziri Mgalu alisisitiza kuhusu upelekaji umeme kwenye taasisi za umma kama vile shule, zahanati na visima vya maji kutokana na umuhimu wake kwa jamii zinazozunguka maeneo hayo na kuagiza kuwa suala hilo liwekewe mkakati maalumu.Kaimu Kamishna wa Umeme na Nishati Jadidifu, Innocent Luoga alimshukuru Waziri Kalemani kwa kufanya mkutano huo ambao unasaidia kuboresha utendaji kazi na kutoa wito kwa Tanesco kuendelea kutatua changamoto mbalimbali kama za kukatika umeme na kutounganishia umeme wateja ndani ya muda mfupi.