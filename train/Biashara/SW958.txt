 Mkurugenzi Mtendaji wa Halmashauri ya Mji Kibaha, Jennifer Omollo amesema, Kongamano la Fursa za Biashara na Uwekezaji mkoani Pwani ni fursa kwa halmashauri hiyo kwa kuwa viwanda kwenye eneo hilo vinahitaji soko la bidhaa.Amesema ofisini kwake mjini Kibaha kuwa, pia wajasiriamali wadogo wanahangaika kupata soko la bidhaa zao hivyo wakikutana na wenzao wenye viwanda vikubwa wanaweza kuuza wanachozalisha.Ameyasema hayo wakati akizungumza na timu ya wafanyakazi wa Kampuni ya Magazeti ya Serikali (TSN) ikiwa ni sehemu ya maandalizi ya Maonesho ya Viwanda Mkoa wa Pwani 2019 na Kongamano la Fursa za Biashara na Uwekezaji mkoani humo.Maonesho hayo ya pili ya viwanda mkoani Pwani yatafanyika kuanzia Oktoba Mosi hadi saba kwenye viwanja vyaa CCM Sabasaba Picha ya Ndege, na Kongamano litafanyika Oktoba tatu. Kwa hiyo kongamano hilo kwa mji wa Kibaha ni fursa kubwa kwa sababu wananchi pia wataona ni jinsi gani Serikali inawekeza katika eneo la viwanda lakini pia wataona maendeleo ambayo Halmashauri ya Kibaha na Mkoa wa Pwani imepiga katika masuala mazima ya viwanda  amesema Omollo.Amesema, Halmashauri hiyo ina miradi kadhaa ya kimkakati ikiwa ni pamoja na kujenga soko kubwa katikati ya mji lenye uwezo wa kuhudumia wafanyabiashara zaidi ya 4,000. Tunawaalika, ni vizuri watu wakaja wakapata maeneo katika lile soko ili weweze wakafanya biashara lakini pia Halmashauri inajenga machinjio ya kisasa kwa mpango wa miradi mkakati  amesema na kuongeza kuwa fedha za miradi hiyo zimetoka Serikali kuu.