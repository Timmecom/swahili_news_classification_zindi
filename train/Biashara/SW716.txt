 MAMLAKA ya Mapato Tanzania (TRA) imesema Mfumo wa Ulipaji Kodi kwa Njia ya Kielektroniki (e-ERCS) haujahujumiwa wala kuzimwa na pia hakuna upotevu wa mapato.Kwa mujibu wa taarifa kwa vyombo vya habari iliyotumwa jana na Mkurugenzi wa Huduma na Elimu kwa Mlipakodi wa TRA, Richard Kayombo, ukweli ni kwamba hivi sasa kuna maboresho ya kiufundi yanaendelea katika mfumo huo ili kuhakikisha unakidhi malengo yaliyokusudi.Kayombo alisema katika kipindi hiki cha maboresho kampuni za simu na benki mbalimbali zinaendelea kulipa kodi kwa mujibu wa sheria na hakuna upotevu wowote wa mapato kama ilivyodaiwa na gazeti moja la kila siku kuwa kuna baadhi ya maofisa wa serikali wamehujumu mfumo huo kwa kuuzima. TRA inapenda kuuhakikishia umma kwamba hakuna ofisa wa serikali mwenye nia ya kuhujumu mfumo huo kwa lengo la kujinufaisha na kuzorotesha juhudi za serikali za ukusanyaji mapato, bali kuna maboresho ya kiufundi yanaendelea kwenye mfumo huo hivi sasa, lakini uko salama na hakuna upotevu wowote wa mapato,  amesema.Aidha, Kayombo alitoa mwito kwa vyombo vya habari kufanya utafiti wa kina kabla ya kuandika habari, lakini pia kuzingatia weledi wakati wote ili kuepuka upotoshaji unaoweza kuleta usumbufu.Wakati huo huo, Kayombo amesema umebaki mwezi mmoja kufika mwisho wa kupokea maombi ya msamaha wa riba na adhabu kwa asilimia 100 kwenye malimbikizo ya kodi na kwamba baada ya muda huo kupita, hakutakuwa tena na nyongeza ya muda bali wahusika watalazimika kulipa malimbikizo yote pamoja na riba.Amesema msamaha huo ni ule unaohusu kodi za mapato, pia unawahusu wale waliokuwa hawajasajiliwa hivyo wanapaswa kutumia kipindi cha msamaha kwenda kusajiliwa na kupewa Namba ya Utambulisho ya Mlipakodi (TIN).Kadhalika msamaha huo unawahusu pia wale wanaostahili kusajiliwa kwenye Kodi ya Ongezeko la Thamani (VAT) na kwamba wanapotii maelekezo hayo kwa sasa, hawatalipa riba na adhabu hiyo na pia watapata muda mrefu wa kulipa kodi ya msingi hadi Juni 30, 2019.Kayombo amesema katika msamaha huo, kuna aina za kodi hazihusiki kwa sababu zinasimamiwa na sheria nyingine ikiwemo kodi za forodha ambazo zinasimamiwa na Sheria ya Forodha ya Jumuiya ya Afrika Mashariki.Nyingine ni kodi ya majengo, kodi ya mabango na kodi ambazo TRA inazikusanya kwa niaba ya taasisi nyingine.