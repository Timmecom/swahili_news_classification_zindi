 MAKAMU wa Rais, Samia Suluhu Hassan amewataka wananchi kuacha kuwabughudhi wawekezaji ili waweze kufanya kazi zao kwa ufanisi na tija.Aidha amesema iwapo wawekezaji watafanikiwa katika shughuli zao, majirani na wawekezaji na taifa kwa ujumla litanufaika kwa kodi na pia kuchangia huduma mbalimbali za kijamii. Msiwafanyie fujo wawekezaji, wapendeni kwa kuwa kila mwaka wanatakiwa kulipa kiasi fulani cha fedha kwenye kijiji kilichopo jirani nao. Hivyo, mwekezaji akifanya vizuri kijiji husika pia kinanufaika kwa kuboreshewa huduma za kijamii,  amesema.Makamu wa Rais alisema hayo akitoa salamu zake kwa nyakati tofauti kwa wananchi wa vijiji vya Ulyampiti, Mang onyi na kwenye Mkutano wa hadhara Ihanja akiwa katika ziara yake ya kikazi mkoani Singida.Katika salamu zake Mama Samia alisisitiza umuhimu wa kudumisha amani, umoja na utulivu nchini. Kunapokuwepo na amani, sisi kama serikali tunapata fursa ya kufanya na kutekeleza shughuli mbalimbali za maendeleo bila bughudha,  alieleza Makamu wa Rais.Wakati huo huo Makamu wa Rais amemtaka Naibu Waziri wa Maji, Jumaa Aweso kuhakikisha anawajengea kisima kimoja wananchi wa kijiji cha Mang onyi katika wilaya ya Ikungi mkoani Singida ili kuondoa adha ya upatikanaji maji kwenye eneo hilo.Alitoa agizo hilo jana alipotembelea zahanati ya kijiji cha Mang onyi iliyojengwa kwa nguvu za wananchi kwa kutumia sehemu ya fedha za fidia Sh bilioni 2.5 zilizolipwa kwao kumpisha Mwekezaji, Shanta Mining Ltd, ili kufanya uchimbaji wa dhahabu kijijini hapo.Alisema kuwa kwa muda mrefu wananchi wa kijiji hicho wamekuwa wakikabiliwa na shida ya maji lakini kutokana na serikali kutenga fedha kwa ajili ya visima 20 wilayani humo mwaka huu wa fedha, sasa kuna umuhimu mkubwa wa kuwapatia wananchi wake maji safi na salama.