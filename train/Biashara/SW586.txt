 Dk Shein amesema hayo jana wakati alipoukaribisha ujumbe wa kampuni 25 kutoka Uholanzi uliofika nchini kuangalia fursa za ushirikiano ukiwemo uwekezaji katika sekta mbambali za uchumi.Katika mazungumzo hayo yaliyohudhuriwa pia na Waziri wa Biashara za Nje na Ushirikiano wa Maendeleo wa Uholanzi Lillian Ploumen, Rais alisema ni mara ya kwanza Zanzibar kupokea ujumbe mkubwa wa kibiashara kutoka nchi hiyo na ni fursa muhimu ya kuimarisha ushirikiano kati ya sekta ya umma na sekta binafsi.Aliueleza ujumbe huo kuwa amefurahishwa kuona kampuni za nchi hiyo zimeitikia wito wake alioutoa wakati alipokuwa ziarani Uholanzi Agosti mwaka jana wa kuwataka wafike nchini kuangalia fursa za uwekezaji na maeneo ya ushirikiano katika nyanja mbalimbali za uchumi.Aliwakumbusha wawakilishi wa kampuni hizo kuwa wakati wa ziara yake waliweza kufanya mazungumzo yaliyojenga matumaini makubwa hivyo ujio wao huo Serikali na wananchi wa Zanzibar wanatarajia matokeo mazuri.Dk Shein amezihakikishia kampuni hizo kuwa Serikali ya Mapinduzi ya Zanzibar imejizatiti na iko tayari kushirikiana na kampuni hizo katika kuendeleza uchumi wa Zanzibar kwa manufaa ya pande zote.Dk Shein alieleza kuridhishwa na taarifa kuwa Serikali ya Uholanzi tayari imeleta timu ya wataalamu wake kufanya utafiti juu ya ujenzi wa bandari ya Zanzibar, hatua aliyoieleza kuwa ni habari njema kwa maendeleo ya uchumi wa Zanzibar na watu wake.Wakati huo huo, Waziri wa Biashara za Nje na Ushirikiano wa Maendeleo wa Uholanzi, Lillian Ploumen alisema ujio wa kampuni hizo 25 kutoka nchini kwake, ni hatua muhimu ya kuimarisha ushirikiano kati ya serikali ya nchi yake na Zanzibar na sekta binafsi za nchi hizo.Miongoni mwa kampuni hizo zinatoka katika sekta ya gesi na mafuta, ujenzi, miundombinu, taasisi za mafunzo pamoja na mashirika na kijamii.Alibainisha kuwa ushirikishwaji wananchi katika masuala ya maendeleo unazingatiwa sana na serikali ya nchi yake hivyo kujumuishwa kwa mashirika hayo katika ziara hiyo ni sehemu ya jitihada za Serikali ya nchi yake kushirikiana jamii katika hatua mbalimbali za maendeleo ya nchi.Mapema akiukaribisha ujumbe huo, Waziri wa Nchi Ofisi ya Rais na Mwenyekiti wa Baraza la Mapinduzi, Dk Mwinyihaji Makame alisema wawekezaji kutoka Uholanzi wanakaribishwa kuwekeza katika sekta mbalimbali ikiwemo ya utalii ambayo hivi sasa inachangia asilimia 80 ya fedha za kigeni na asilimia 27 ya pato la taifa.Alieleza kuwa ikiwa ndio sekta kiongozi katika uchumi inasaidia sekta nyingine zikiwemo biashara, uvuvi, kilimo, usafiri, afya na elimu.Dk Mwinyihaji alieleza matumaini ya Serikali na wananchi wa Zanzibar kuwa ujio wa ujumbe huo itakuwa ufunguo wa ushirikiano wa kiuchumi na kibiashara wa miaka mingi ijayo kati ya Zanzibar na Uholanzi.