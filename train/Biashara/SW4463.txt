 MKOA wa Dodoma umealika wawekezaji wa ndani na nje ya nchi kutumia uwepo wa fursa lukuki za uwekezaji kuwekeza katika sekta za ujenzi wa viwanda, miundombinu, masoko, kuchakata na kuongeza thamani mazao.Akitangaza fursa hizo kwenye kongamano la siku mbili la uwekezaji mkoani humo, Katibu Tawala wa Mkoa, Maduka Kessy amesema mkoa umefungua milango kwa wawekezaji wa ndani na nje kuchangamkia fursa nyingi zilizomo katika mkoani huo.Kessy amezitaja fursa hizo kuwa ni za kilimo cha maembe, alizeti na mazao ya misitu, ujenzi wa miundombinu ya umwagiliaji, mizinga nyuki ya kisasa na ufugaji na uvuvi.Pia ujenzi wa viwanda mbalimbali hasa vya vifungashio, vya maziwa, ngozi na vyakula vya mifugo. Vile vile, vya kuchakata na kuongeza thamani zabibu, alizeti, maembe, taka ngumu, karanga, nafaka, na mpunga. Katika sekta ya elimu wanaweza kuwekeza katika kufungua chuo maalumu cha ujuzi, uwekezaji katika hoteli,  amesema.Alitaja fursa nyingine kuwa ni ujenzi wa miundombinu ya masoko, uwekezaji katika ujenzi wa maghala, vituo vya mabasi, mji wa kibiashara na maegesho ya magari ya mizigo.Akizungumza, Mkurugenzi wa Uhamasishaji Uwekezaji wa Kituo cha Uwekezaji Tanzania (TIC), John Mnali amesema Tanzania ipo kwenye fursa nzuri ya uwekezaji kutokana na mambo mengi yakiwemo ya kijiografia.Amesema kutokana na jiografia ya nchi inapakana na nchi sita za Kenya, Uganda, Rwanda, Burundi, Jamhuri ya Kidemokrasia ya Congo (DRC), Zambia na Msumbiji, hivyo ni rahisi wawekezaji kuzitumia nchi hizo kama masoko.Mnali amesema pia wawekezaji wanaweza kutumia soko la Jumuiya ya Afrika Mashariki (EAC) na Soko la Jumuiya za Nchi za Kusini mwa Afrika (SADC) na la nchi za Ulaya na Marekani.Amesema uwekezaji wa kawaida unamtaka mwekezaji kutoka nje ya nchi kuwa na dola za Marekani 500,000 na Mtanzania kuwa na mtaji wa dola 100,000.Aidha, katika uwekezaji wa umahiri, mwekezaji wa nje anatakiwa kuwa na dola milioni 50 na mwekezaji wa ndani anatakiwa kuwa dola milioni 20 katika uwekezaji wake.