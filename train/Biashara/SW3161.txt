 WAZIRI Mkuu, Kassim Majaliwa amesema serikali haitamvumilia mtu yeyote atakayebainika kuhujumu mkakati wake wa kulifufua zao la chikichi nchini.Amesema wanataka kuona wakulima wa zao hilo wakinufaika kama wengine wa mazao makuu ya biashara, hivyo serikali haitamfumbia macho mtu atakayezembea. Aliyasema hayo juzi baada ya kukagua shamba la michikichi la kikosi cha Jeshi la Kujenga Taifa (JKT) Bulombora.Alisema serikali inataka kuona wakulima wa zao hilo wakinufaika kama ilivyokuwa kwa wakulima wa korosho, chai, kahawa, pamba na tumbaku.Alisema serikali imeamua kulifufua zao hilo kwa lengo la kumaliza tatizo la upatikanaji wa mafuta ya kula kwani inatumia fedha nyingi kuagiza nje ya nchi.Waziri Mkuu alitumia fursa hiyo kuwaagiza viongozi mkoani Kigoma kwamba suala la kilimo cha chikichi liwe ajenda ya kudumu kwenye vikao vyao.Kadhalika, Waziri Mkuu aliiagiza Wizara ya Kilimo ianzishe shamba darasa la zao la michikichi ili wananchi waweze kujifunza mbinu bora za kulima zao hilo.Awali, Naibu Waziri wa Kilimo, Omary Mgumba alisema serikali imetenga zaidi ya Sh bilioni 10 kwa ajili ya kuboresha kilimo cha zao la michikichi.Waziri Mgumba alisema tayari wizara hiyo imeshaongeza watafiti zaidi ya 10 wa chikichi katika kituo cha utafiti wa zao hilo cha Kihinga.Waziri wa Ulinzi na Jeshi la Kujenga Taifa, Dk Husseici alimhakikishia Waziri Mkuu kuwa maelekezo yote aliyoyatoa kuhusu kilimo cha chikichi watayatekeleza.