 BAJETI Kuu imeleta kicheko kwa makundi mbalimbali wakiwemo wafanyabiashara ambapo serikali imetoa misamaha, imepunguza kodi na kufuta tozo mbalimbali zilizokuwa zikitolewa kwa taasisi mbalimbali za serikali zilizokuwa zikiathiri mazingira bora ya biashara.Aidha kupitia bajeti hiyo, serikali imepiga marufuku Mamlaka ya Mapato (TRA) kuwafungia biashara kushinikiza kulipa kodi au malimbikizo isipokuwa kwa kibali cha Kamishna Mkuu wa mamlaka.Waziri wa Fedha na Uchumi, Dk Philip Mpango aliwahakikisha wafanyabiashara kwamba katika mwaka ujao wa fedha serikali itatekeleza mpango kazi wa uwezeshaji mazingira ya biashara mazingira yawe rafiki na yenye gharama zaidi.Alisema serikali itaimarisha ukusanyaji wa mapato ya kodi bila kuathiri biashara. Nawaagiza TRA hairuhusiwi kufunga biashara ili kushinikiza mfanya biashara alipe kodi au malimbikizo ya kodi isipokuwa kwa kibali cha kamishna mkuu wa mamlaka ya kodi,  alisema.Vile vile kuanzia mwaka ujao wa fedha unaoanza Julai mwaka huu, wananchi wa kawaida wataruhusiwa kuchukua mizigo bandarini bila kuwa na ulazima wa kutumia wakala wa forodha. Utaratibu huu hautahusisha mizigo inayopita nchini kwenda nje.Tozo, ada zafutwaMiongoni mwa taasisi ambazo zimefutiwa tozo ni Shirika la Viwango (TBS) ambalo kuanzia mwaka ujao wa fedha, hakutakuwa na tozo ya Sh 50,000 ya maombi ya alama ya ubora; gharama za mwanzo za ukaguzi wa ubora; dhamana ya cheti cha kutumia nembo ya ubora na tozo ya ununuzi wa fomu ya ununuzi wa bidhaa zinazotoka nje kwa bidhaa zote.Nyingine ni tozo ya gharama za ujenzi ambayo hutozwa kwa gharama ya ujenzi.Aidha, kuanzia mwaka ujao wa fedha, TBS itaendelea kusimamia vipodozi na chakula kama ilivyokuwa mwaka 1975.Mamlaka ya Chakula na Dawa (TFDA) itaendelea kusimamia vifaa tiba na tendanishi. Taasisi nyingine ambazo tozo zake zimefutwa ni pamoja na Mkemia Mkuu wa Serikali; Sekta ya mifugo na maliasili na utalii.Ada nyingine zilizofutwa ni ya matumizi ya maji kwa wenye visima vya maji lengo likiwa ni kupunguza gharama kwa wananchi wanaochimba visima majumbani kwa ajili ya matumizi yao. Ili kudhibiti uchimbaji holela, itabidi viendelee kusajiliwa.Miongoni mwa maeneo ambayo yamepunguziwa kodi ni pamoja na umeme unaouzwa kutoka Bara kwenda Zanzibar ambao VAT imepunguzwa kutoka asilimia 18 hadi 0 .