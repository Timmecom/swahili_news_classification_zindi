 BENKI Kuu ya Tanzania (BoT) imesema kuwa operesheni yake ya kubaini maduka ya kubadilisha fedha za kigeni yanayojihusisha na vitendo vya utakatishaji wa fedha haramu, haikusudii kuyafuta au kuyapunguza maduka yanayotoa huduma hiyo.Hayo yamebainishwa na Mkurugenzi wa Usimamizi wa Sekta ya Fedha wa Benki Kuu ya Tanzania, Jerry Sabi.Mwezi Novemba mwaka jana, Benki Kuu iliendesha operesheni maalumu jijini Arusha kwa ajili ya kubaini maduka ya kubadilisha fedha za kigeni na maduka bubu ambayo hayana leseni lakini yalikuwa yakiendesha biashara hiyo kinyume na sheria.Ilipofika Januari 31 mwaka huu, BoT ilitoa taarifa kwa umma ya kuyahimiza mabenki na taasisi za fedha kuendelea kutoa huduma za kubadilisha fedha za kigeni kwa wateja wote, wakati uchunguzi wa maduka ya kubadilisha fedha za kigeni na maduka bubu ukiendelea.Kutokana na taarifa hiyo ya BoT ya kuyahimiza mabenki na taasisi za fedha kuendelea kutoa huduma za kubadilisha fedha za kigeni, HabariLeo lilitaka kujua kama taarifa hiyo inalenga kuyafuta au kuyapunguza maduka hayo.Kwa mujibu wa Sabi, taarifa hiyo ya BoT haina lengo la kuyafuta au kuyapunguza maduka ya kubadilisha fedha za kigeni kwa kuwa kuwepo kwa maduka hayo kama ilivyo kwa taasisi zingine za kifedha, kunatokana na kukidhi kwa matakwa ya kisheria. Kama alivyoeleza Gavana, Profesa Florens Luoga jijini Arusha Novemba 18, 2018, Benki Kuu inaendelea kufuatilia kwa karibu uendeshaji wa maduka ya kubadilisha fedha za kigeni kwa lengo la kuhakikisha maduka haya hayatumiki kuendesha vitendo vilivyo kinyume cha sheria, ikiwepo utakatishaji wa fedha haramu, alieleza Sabi.Kwa kuwa hadi kufikia Desemba 2018, kulikuwa na jumla ya maduka 107 yanayotoa huduma za kubadilisha fedha za kigeni nchini na zaidi ya nusu ya maduka haya yapo jijini Dar es Salaam kwa kuwa ndiyo mji mkuu wa biashara hapa nchini, imeelezwa kuwa kazi hiyo ya uchunguzi iliyoanzia jijini Arusha itayahusu maduka hayo yote.Mkurugenzi huyo wa Usimamizi wa Sekta ya Fedha wa BoT alisisitiza kuwa operesheni hiyo ni endelevu na lengo lake ni kuhakikisha maduka hayo yanafanya biashara safi na yatakayobainika kujihusisha na vitendo haramu yatachukuliwa hatua za kisheria.Sabi alisema BoT kupitia Kurugenzi ya Usimamizi wa Sekta ya Fedha, ina jukumu la usimamizi na udhibiti wa sekta ya fedha ikiwa ni pamoja na kutoa leseni za biashara za mabenki, taasisi za fedha, maduka ya kubadilisha fedha, kampuni za karadha, kampuni zinazotoa mikopo ya nyumba za kuishi, kampuni zinazoandaa taarifa za mikopo na iko mbioni kusimamia watoa huduma ndogo za fedha.Ili kuondoa hofu, Benki Kuu imetoa wito kwa wananchi kuendelea kutumia huduma mbalimbali zinazotolewa na mabenki na taasisi za fedha yakiwemo maduka ya kubadilisha fedha za kigeni ili kukidhi mahitaji yao ya fedha hizo.