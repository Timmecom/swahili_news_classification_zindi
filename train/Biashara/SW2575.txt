 WAKATI Wizara ya Viwanda na Biashara ikisimamia ujenzi wa viwanda 100 kwa kila mkoa, pia imeanza mikakati ya kutumia rasilimali zilizopo katika kila kijiji nchini kujenga viwanda kwa kushirikiana na Shirika la Kuhudumia Viwanda Vidogo (SIDO).Hatua hiyo, itasaidia kila kijiji kuzalisha bidhaa itakayouzwa kwenye vijiji vingine kwa kutumia viwanda hivyo vidogo kwa lengo la kuhakikisha nchi inakuwa ya viwanda vya kutosha na kuwafikia wananchi wote mpaka vijijini.Naibu Waziri wa Viwanda na Biashara, Stella Manyanya alisema hayo hivi karibuni jijini Dar es Salaam kwenye mkutano wa kuangalia changamoto za uwekezaji kati ya Tanzania na China.Alibainisha kuwa lengo ni kuhakikisha nchi inafikia lengo la kuwa na uchumi wa kati ifikapo mwaka 2025.Alisema awali ilikuwa watu wanakuwa na viwanda tu, lakini kwa sasa wanahakikisha viwanda vyote vinavyojengwa vinakuwa na tija kwa kutumia rasilimali zinazozunguka wananchi, hivyo kupata wateja nje ya kijiji, mkoa na hata nchi.Alisema lengo la kuwa na uchumi wa kati, linakwenda sambamba na lengo namba tisa la Maendeleo Endelevu la Umoja wa Mataifa, hivyo kwa sasa kwa kutumia SIDO wanafanya utafiti kufahamu rasilimali kwa kila kijiji ili kuhakikisha kunakuwa na kiwanda kimoja katika eneo hilo.Alibainisha kuwa kila kijiji kinatakiwa kujitathimini, kwa kuwa na kiwanda himilivu, kitakachozaliwa, kukua na kuwa na tija kwa maendeleo ya sehemu hiyo, mkoa na nchi kwa kutumia rasilimali zilizopo kama mazao, miti na mengineyo.Manyanya alisema wizara yake imejizatiti kurejesha viwanda vyote, vilivyochukuliwa na wawekezaji, akiwemo kiongozi mstaafu aliyetajwa na Rais John Magufuli wakati wa ziara yake mikoa ya kusini. Ni lazima akirejeshe kwani ile ni amri na kama alikopa fedha kutumia kiwanda hicho na kuwekeza katika masuala mengine, atachukuliwa hatua za kinidhamu ikiwa ni pamoja na kufikishwa katika mahakama ya mafisadi,  alisema.Alisema kwa sasa viwanda vinachangia kwa asilimia nane katika Pato la Ndani la Taifa (GDP), hivyo wamejipanga zaidi kwa mwaka 2025 kuchangia zaidi kulingana na nchi yenye uchumi wa kati.Hivi karibuni, Waziri wa Nchi, Ofisi ya Rais Tawala za Mikoa na Serikali za Mitaa (Tamisemi), Selemani Jafo alisema hadi kufikia Desemba 31 mwaka jana viwanda vilivyokuwa vimejengwa kwa nchi nzima vilikuwa 4,777, sawa na asilimia 183.73 ya lengo la kujenga viwanda 2,600.Jafo alisema hayo wakati akipokea taarifa ya utekelezaji wa ujenzi wa viwanda 100 kwa kila mkoa kwa kipindi kinachoishia Desemba 2018.Alisema viwanda 1,285, kati ya 2,600, vimejengwa katika mikoa mbalimbali tangu atoe agizo la ujenzi wa viwanda 100 kwa kila mkoa.Hata hivyo, alieleza kuwa baadhi ya mikoa haijafikia lengo. Alisema hataitaja mikoa isiyofikia malengo hadi Juni mwaka huu, kama watakuwa hawajafikia lengo.Alisisitiza kuwa hajafurahishwa na hali hiyo. Sijafurahishwa na mikoa hiyo na inajijua haijafikia malengo ya ujenzi wa viwanda 100, nawapa muda hadi mwezi wa sita mwaka huu, mhakikishe mmefikia malengo mliyowekewa, sitaitaja nimetumia busara za uongozi ingawa kiukweli sijafurahishwa sana, mkishindwa kufikia lengo nitawataja hadharani,  alisema Jafo.Waziri Jafo alisema ujenzi huo ni utekelezaji wa Mpango wa Pili wa Maendeleo wa Miaka Mitano wa mwaka 2016/2017-2020/2021, unaojikita katika ujenzi wa uchumi wa viwanda, ambao kwa kuanza kila mkoa ulitakiwa kuanzisha viwanda 100.Alisema viwanda hivyo viligawanywa katika makundi manne ambayo ni viwanda vikubwa 108, viwanda vya kati 236, viwanda vidogo ni 2,422, na viwanda vidogo kabisa 2,010, ambavyo vilikuwa vimetoa ajira kwa wananchi 36,796 kwa nchi nzima.Aidha, Jafo aliutaja Mkoa wa Dar es Salaam kuwa ndio ulioongoza kwa upande wa mikoa iliyofanikiwa kujenga viwanda vikubwa kwa kujenga viwanda vikubwa 46 kati ya 108 vilivyojengwa nchi nzima.Unaofuatia ni mkoa wa Pwani uliojenga viwanda vinane na nafasi ya tatu ni mikoa mitatu ya Mwanza, Lindi na Simiyu, ambayo kila mmoja ulijenga viwanda vikubwa saba.Alisema mikoa na serikali za mitaa ina wajibu wa kuwatumia kikamilifu wataalamu, hasa maofisa maendeleo ya jamii na maofisa biashara waliopo ili kuhamasisha wananchi kushiriki kikamilifu katika ujenzi wa uchumi wa viwanda na upatikanaji wa malighafi za kutosha.