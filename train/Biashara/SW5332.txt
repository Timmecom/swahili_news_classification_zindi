 Akifunga Maadhimisho ya Saba ya Siku ya Mlipakodi jana jijini Dar es Salaam, Dk Bilal alisema TRA inatakiwa kuwachukulia hatua kwani inafahamika kwamba wanaharibu mashine hizo kwa lengo la kukwepa kodi kwa kutoingiza taarifa za kodi pale manunuzi yanapofanyika.Alisema, Serikali itasimamia kikamilifu sheria inayomtaka kila mfanyabiashara mwenye mauzo ya kuanzia Sh milioni 14 kwa mwaka kununua mashine hiyo na kuitumia na akaitaka mamlaka hiyo kuwachukulia hatua wale wote wanaolenga kuhujumu mashine hizo.Alitaka wafanyakazi wa mamlaka hiyo kutokukaa kimya na kuifanya jamii iamini kwamba wanashirikiana na wafanyabiashara hao wakwepa kodi, hasa pale wananchi wenye mapenzi mema na nchi yao, wanapowapa taarifa kuhusu uharibufu wa mashine hizo na wao hawazifanyii kazi.Dk Bilal alisema kitendo cha wafanyabiashara wasio waaminifu kuwashawishi wale waaminifu kugoma kununua na kutumia mashine hizo ili wasiweke kumbukumbu sahihi na hivyo mamlaka kushindwa kukusanya kodi sahihi, ni kitendo kinachoonesha hawajui mikakati sahihi ya biashara na hawajui kwamba mali bila daftari hupotea bila habari.Mwakilishi wa Sekta Binafsi, Ndibalema Mayanja, imeitaka mamlaka hiyo kuweka vizuri mfumo wa kodi na wafanyakazi wake kufanya kazi kwa timu lakini pia wale ambao wanashiriki katika vitendo vya rushwa yaani si wasafi wanatakiwa kuondoka ili wasiendele kuchafua na kuiharibu sifa ya mamlaka hiyo.