 Mfumuko wa bei wa taifa kwa kipimo cha mwaka, unapima kiwango cha badiliko la kasi la bei za bidhaa na huduma zote zinazotumiwa na kaya binafsi.Mkurugenzi wa Takwimu za Jamii na Sensa ya Watu na Makazi wa Ofisi ya Taifa ya Takwimu, Ephraimu Kwesigabo alisema jana kushuka kwa bei huko kunamaanisha kuwa kasi ya upandaji wa bei za bidhaa na huduma kwa mwaka ulioishia mwezi Januari 2015 imeendelea kupungua, ikilinganishwa na kasi iliyokuwepo kwa mwaka ulioishia Desemba 2014.Alisema mfumko wa bei wa bidhaa za vyakula na vinywaji baridi umepungua hadi asilimia 4.9 mwezi Januari kutoka asilimia 5.7 mwezi Desemba 2014.Alisema kupungua kwa mfumko wa bei wa mwezi Januari 2015 kumechangiwa na kupungua kwa bei za baadhi ya bidhaa za vyakula na bidhaa zisizo za vyakula kwa kipindi kilichoishia mwezi Januari 2015 zikilinganishwa na bei za Januari 2014.Alitoa mfano mwenendo wa bei za baadhi ya vyakula zilionesha kupungua mwezi Januari 2015 zikilinganishwa na bei za mwezi Januari 2014 ni pamoja na bei za mahindi asilimia 13.3, unga wa mahindi (asilimia 6.2) samaki (asilimia 7.9), ndizi za kupika (asilimia 11.3) na mihogo kwa asilimia 12.Mtakwimu huyo alisema mwenendo wa bei za baadhi ya bidhaa zisizo za vyakula zilizoonesha kupungua kwa mwezi Januari 2015 zikilinganishwa na bei za mwezi Januari 2014 ni pamoja na bei za mafuta ya taa iliyoshuka kwa asilimia 8.4, dizeli (asilimia 10.2), petroli asilimia 6.8 na gesi ya kupikia kwa asilimia 2.9.Hata hivyo, mfumko wa bei unaopimwa kwa kipimo cha mwezi kwa mwezi Januari umeongezeka kwa asilimia 1.0 ukilinganisha na ongezeko la asilimia 0.2 ya mwezi Desemba 2014.Ongezeko hilo la mfumko wa bei kwa kipimo cha mwezi ulisababisha fahirisi za bei kuongezeka hadi 152.43 mwezi Januari kutoka 150.92 mwezi Desemba 2014. NBS inasema kuongezeka kwa fahirisi kumechangiwa na kuongezeka kwa bei za baadhi za vyakula na bidhaa zisizo za vyakula.Alitoa mfano baadhi ya bidhaa za vyakula zilizochangia kuongezeka kwa fahirisi ni pamoja na mchele kwa asilimia 1.2, nyama kwa asilimia 3.4, samaki kwa asilimia 2.0 lishe ya watoto kwa asilimia 2.2 na mboga kwa asilimia 3.6.Baadhi ya bidhaa zisizo za vyakula zilizochangia kuongezeka kwa fahirisi ni pamoja na mavazi ya wanawake kwa asilimia 2.0, kodi ya pango kwa asilimia 2.4 na mkaa kwa asilimia 1.6.Kuhusu uwezo wa thamani ya shilingi 100 ya Tanzania katika kununua bidhaa na huduma umefikia shilingi 65 na senti 60 mwezi Januari 2015 kutoka mwezi Septemba 2010 ikilinganishwa na shilingi 66 na senti 26 ilivyokuwa mwezi Desemba 2014.Thamani ya shilingi ya Tanzania inatafsiriwa kuwa ni badiliko la uwezo wa shilingi ya Tanzania katika kununua bidhaa na huduma zilezile za mlaji ambazo shilingi ya Tanzania ingeweza kununua katika kipindi tofauti.