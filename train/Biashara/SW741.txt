 HALMASHAURI ya Wilaya ya Kasulu mkoani Kigoma imeanza kutekeleza mkakati wa kufufua kilimo cha pamba ili kuunga mkono juhudi za serikali za kuwa na uchumi wa viwanda.Kauli hiyo ilitolewa na Ofisa Kilimo Wilaya Kasulu, Faida Misango wakati akitoa taarifa kwa kiongozi wa mbio za Mwenge wa Uhuru kwa mwaka 2019, wakati mwenge huo ulipotembelea na kukagua shamba la mfano la mkulima wa kijiji cha Makere, Malegesi Mchunga.Misango alisema kuwa baada ya kilimo cha pamba kufa kwa muda mrefu walianza mkakati wa kufufua zao hilo mwaka 2016 ambapo walianza na wakulima 81 na kwamba kwa miaka hii miwili tayari wakulima 1,620 wameanza kulima pamba kwenye mashamba yenye ukubwa wa ekari 2,310.Ofisa kilimo huyo wa Wilaya ya Kasulu alisema kuwa hadi sasa tayari kata 14 na vijiji 21 vimeanza kutekeleza mpango huo wa kufufua kilimo cha zao la pamba wilayani Kasulu.Akizungumza baada ya kutembelea na kukagua shamba hilo la mfano la mkulima wa pamba katika kijiji cha Makere wilaya Kasulu, kiongozi wa mbio za mwenge wa uhuru, Mzee Alli Mkongea alisema kuwa kilimo cha mazao ya biashara yanayotoa malighafi za viwandani ndiyo mpango wa serikali katika kusimamia viwanda.Alisema kuwa mpango huo unatoa uhakika wa upatikanaji wa masoko kwa wakulima hivyo kusaidia kuongeza uchumi wa wakulima wadogo wadogo.Moja wa wananchi wa kijiji cha Makere, Mchunga ambaye alikuwa mkulima wa pamba miaka mingi iliyopita na kuacha, amesema kuwa ameamua kurudia kulima pamba baada ya serikali kuweka mazingira mazuri ya kilimo na soko.Mchunga alisema msimu uliopita alianza kulima tena pamba msimu uliopita na msimu huu tayari ameshalima ekari nne ambazo ana uhakika wa kuingiza milioni 4.1 kama hatapatwa na majanga ya hali ya hewa au wadudu waharibifu.