 WADAU wa sekta ya ufugaji nyuki na uzalishaji wa asali na mazao yake, wametakiwa kutumia uwepo wa utajiri wa misitu nchini, kuhakikisha wanazalisha asali kwa ubora na wingi kwa ajili ya masoko ya ndani na nje ya nchi.Hatua hiyo itaongeza nafasi za ajira kwa wananchi na kuingizia nchi fedha za kigeni, zinazotokana na mauzo ya asali nje ya nchi.Katibu Mkuu Wizara ya Maliasili na Utalii, Profesa Adolf Mkenda ametoa changamoto hiyo mjini Tabora wakati wa kufungua kongamano la siku mbili la wadau wa ufugaji nyuki na uzalishaji wa asali, lililolenga uanzishaji wa viwanda vya kusindika na kuchakata asali na mazao yake.Alisema licha kuwa na misitu mikubwa nchini, bado uzalishaji wa asali uko chini ukilinganisha na baadhi ya nchi ambazo zina misitu michache barani Afrika.Profesa Mkenda alisema wakati umefika kwa wadau, kuhakikisha wanakuja na mikakati itakayoongeza uzalishaji wa asali nchini na kuwawezesha wakazi wa kandokando ya misitu nchini, kunufaika na uwepo wake kwa kuongeza kipato chao kupitia ufugaji nyuki na uzalishaji asali.Alisema lengo ni kutaka asali iwe sawa na dhahabu nyingine, inayoliingizia Taifa fedha za kigeni, zinazotokana na mauzo nje ya nchi kwa kuwa soko la asali ya Tanzania ni kubwa ndani na nje ya bara la Afrika.Aidha Katibu Mkuu huyo alisema ili kuhakikisha makazi ya nyuki hayaharibiwi , serikali kwa kushirikiana na wadau wa misitu, wameanza kuwaondoa watu wote wanaondesha shughuli za kiuchumi katika maeneo ya misitu.Katika hatua nyingine, Profesa Mkenda aliwataka wadau hao kuacha kulalamika kuwa uhaba wa asali unasababishwa na wanunuzi kutoka nje ya nchi wanaokwenda moja kwa moja kwa wafugaji wa nyuki na kununua kwa Sh 40,000 kwa lita 20 wakati wao wananunua kwa Sh 120,000. Aliwataka na wao waende kwa wafugaji.Awali, Katibu Tawala Mkoa wa Tabora, Msalika Makungu aliwataka wadau hao kuhakikisha wanakabiliana na tatizo la uharibifu wa misitu na uchomaji ovyo wa moto hapa nchini.Alisema vitendo hivyo, vinachangia kwa kiasi kikubwa upungufu wa asali nchini, kwa kuwa visababisha uharibifu wa makazi wa nyuki na kuwafanya kukosa mimea kwa ajili ya kutengeza asali.Mkuu wa Chuo cha Mafunzo ya Ufugaji Nyuki, Semu Daudi alisema uzalishaji hafifu na mdogo, unatokana na wafugaji kufuga bila kutumia watalaamu waliopo na hivyo kufanya bidhaa zao kukosa masoko nje na ndani ya nchi.Alisema njia pekee ya kumsaidia mfugaji wa nyuki ni kuongeza elimu na kumfanya afuge nyuki kisasa na kitaalamu ili aweze kuongeza uzalishaji na ubora wa bidhaa zake.Mdau wa nyuki kutoka wilayani Kasulu, Tanu Jumanne alisema uanzishaji wa vyama vya ushirika wa wafugaji nyuki, vitasaidia kuondoa unyonyaji wa unaofanywa na wanunuzi kutoka nje na pia utawezesha viwanda vinavyotakiwa kuanzishwa kuwa na malighafi za kutosha mwaka mzima.Alisema vyama vya ushirika, vitamfanya mfugaji kuuza asali yake kwa bei nzuri na hata wakati wa shida atakwenda kukopa.