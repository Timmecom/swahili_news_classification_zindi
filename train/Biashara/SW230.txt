 MKUU wa Mkoa wa Dodoma, Dk Binilith Mahenge amewaagiza wakurugenzi wa halmashauri zote mkoani humo ifi kapo Juni 30, mwaka huu, wawe wamekamilisha ununuzi wa mashine za kielektroniki za kukusanyia mapato.Akizungumza katika kikao cha Kamati ya Ushauri ya Mkoa (RCC), Dk Mahenge alisema halmashauri zote saba zinatakiwa kukamilisha ununuaji wa mashine za kukusanyia mapato (POS) na akazipongeza ambazo tayari zimekamilisha ununuzi huo.Amemuagiza Katibu Tawala Mkoa wa Dodoma, Muduka Kessy kufuatilia kwa karibu na kuhakikisha halmashauri za Kondoa Mjini, Vijijini, Chemba, Bahi, Jiji, Kongwa, Chamwino na Mpwapwa zinakamilisha ununuzi wa mashine hizo.Dk Mahenge ameipongeza Halmashauri ya Kondoa Vijijini ambayo imenunua mashine 59 na hivyo hakuna kituo cha kukusanya mapato ambacho hakina mashine hiyo.Ameipongeza pia halmashauri ya Kondoa Mjini kwa kuweka lengo la kununua mashine 56 na kuvuka lengo kwa kuongeza mashine tatu zaidi kwa ajili ya kukusanya mapato.Akaziomba zote zilizobaki kuhakikisha kwamba zinakamilisha ununuzi huo, ambapo takwimu zinaonesha kwamba Halmashauri ya Kongwa haijakamilisha mashine 77, kati ya 150 zinazotakiwa, hivyo inatakiwa kutumia fedha za ndani au kukopa ili kupata mashine hizo.Pia takwimu zinaonesha kwamba, Halmashauri ya Chemba bado mashine 65, kati ya mahitaji ya mashine 130, hivyo mikakati madhubuti inahitajika ili kununua mashine zilizobaki.Halmashauri ya Bahi bado mashine 20, kati ya 80 zinazotakiwa kuwapo katika maeneo mbalimbali ya kukusanya mapato katika wilaya hiyo na kuachana na mtindo wa kutumia risiti.Pia aliitaka, Halmashauri ya Chamwino ambayo bado mashine 50, kati ya 120 zinazotakiwa kuwapo katika maeneo mbalimbali ya wilaya hiyo, kuhakikisha nayo inakamilisha. Halmashauri ya Mpwapwa imenunua mashine 110 kati ya mashine 113 na hivyo bado mashine tatu, hivyo inatakiwa kukamilisha idadi ya mahitaji yake kupitia mkakati wa kukamilisha katika robo ya nne ya mwaka (Aprili-Juni),  alisema.Akisoma takwimu katika halmashauri ya Jiji, mkurugenzi wake, Godwin Kunambi alisema ina mashine 339 za kukusanyia mapato ambazo ni zaidi ya malengo ya mashine 336.Alisema mashine zilizoongezeka zimewekwa katika maeneo yaliyobuniwa ya makusanyo ya mapato na mkakati ni kupeleka katika shule ili kuhakikisha kila mapato yanayoingia yanaingizwa kwenye mashine hizo.Alizitaka halmashauri nyingine zilizobaki kuhakikisha zinakamilisha ifikapo Juni 30, mwaka huu, ambao ni mwisho kutokuwa na mashine hiyo, ili kuondoa mwanya wa kupotea mapato ya mkoa.Mkuu wa Mkoa, Dk Mahenge aliwataka viongozi wa halmashauri hasa wakurugenzi kuhakikisha wanatekeleza maazimio yanayofikiwa katika vikao, kwani tayari jambo la kila halmashauri kuwa na mashine hizo lilijadiliwa na kuwekewa maazimio katika vikao vilivyotangulia.