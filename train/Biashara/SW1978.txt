 WAZIRI wa Ujenzi, Uchukuzi na Mawasiliano, Isack Kamwelwe amesema Serikali itaanzisha Wakala wa Viwanja vya Ndege ili kusimamia shughuli za viwanja zikiwemo za kudhibiti viwango vya mafuta ya ndege.Waziri Kamwelwe amesema hayo jijini Dodoma wakati akifungua Mkutano Mkuu wa Baraza la Wafanyakazi (Mamlaka za Viwanja vya Ndege (TAA).Kamwelwe amesema wafanyabiashara wa mafuta ya ndege wanaendesha kazi hiyo bila udhibiti wowote."Katika kuboresha mamlaka hii tupo mbioni kuanzisha wakala wa ndege ambayo yatasaidia kudhibiti masuala ya uuzaji wa mafuta, na mtakuwa mnatuuzia nyie, na mimi kama nitakuwa bado nipo baada ya miezi miwili mtasikia naisoma bungeni," amesema Kamwelwe na kuongeza:"Unakuta mfanyabiashara wa mafuta ya ndege anajiendelea tu hana udhibiti wowote, mbona kwenye huduma nyingine zinadhibitiwa, kwanini huku kwenye ndege msimamizi asiwepo?"Aidha, alisema, mamlaka hiyo inatakiwa kuhakikisha kuwa inajenga uzio katika viwanya vya ndege, ambavyo havina uzio ili kuongeza ulinzi katika viwanja hivyo."Uzio huu unatakiwa uwepo wa nje na wa ndani kwa lengo la kuzidi kuimarisha ulinzi na usalama," alisema.Pia Kamwelwe alisema Serikali ina mpango wa kuleta ndege mbili, ambazo zitatumika kwa ajili ya mafunzo ya rubani. Kwamba Uwanja wa Ndege wa Tanga ndio utakaotumika kwa kazi hiyo ya mafunzo kwa marubani.Mkurugenzi Mkuu wa Mamlaka Viwanja vya Ndege Tanzania (TAA), Richard Mayongela aliiomba serikali kuijengea uwezo taasisi hiyo, ikiwemo kuipatia nyenzo za kufanyia kazi na kuajiri wafanyakazi. Mayongela pia aliomba wafanyakazi hao waliopo, waongezewe mishahara na marupurupu mengine.Amesema;"Usiwaone leo wamevaa suti, lakini ukiwona siku za kawaida nyuso zao zimekunjamana kwani wana njaa."Alisema wakati mamlaka hiyo inaanzishwa mwaka 1999, ilikuwa inakusanya Sh bilioni tatu lakini makusanyao hayo yameweza kuongezeka mwaka hadi mwaka, ambapo mwaka wa fedha 2017/18 walikusanya Sh bilioni 70 kwa makusanyo ya ndani.