 Alitoa kauli hiyo wakati akishiriki Mjadala wa Marais kuhusu fursa za uwekezaji barani Afrika uliolenga kuonesha fursa za uwekezaji zilizopo barani Afrika hasa katika nchi za Tanzania, Uganda, Ghana na Rwanda ulioanza jana kwenye Hoteli ya Savoy, jijini London, Uingereza.Pinda aliwasili London juzi mchana kuhudhuria mkutano wa wakuu wa nchi unaohusu uwekezaji barani Afrika akimwakilisha Rais Jakaya Kikwete na alishiriki mjadala huo akiwa na Rais John Mahama wa Ghana, Rais Yoweri Museveni wa Uganda na Rais Paul Kagame wa Rwanda. Tunahitaji wawekezaji kwenye sekta nyingi lakini zaidi kwenye Sekta ya Afya katika vyuo vya tiba na uuguzi ili tupate watumishi wa kutosha, utengenezaji wa madawa na vifaa vya hospitali na ujenzi wa hospitali,  alisema.Aliyataja maeneo mengine ya kipaumbele kuwa ni kilimo na hasa usindikaji wa mazao, hasa ikizingatiwa kwamba asilimia kubwa ya Watanzania inategemea kilimo kwa kujikimu.Akizungumzia kuhusu uwekezaji kwenye miundombinu, alieleza Serikali ilivyojipanga kujenga reli mpya yenye urefu zaidi ya kilometa 2,000 kutoka Dar es Salaam hadi Kigoma, reli ya kutoka Tanga kupitia Arusha hadi Mwanza na ujenzi wa Bandari ya Bagamoyo pamoja na uimarishaji wa bandari za Tanga, Mtwara na Dar es Salaam.Kwa upande wao, Marais wa Ghana, Uganda na Rwanda walielezea fursa zilizopo nchini mwao kwenye maeneo ya madini, miundombinu ya barabara na reli, umeme, na teknolojia ya habari na mawasiliano.