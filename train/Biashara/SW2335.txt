 VIJANA 32 wanaoishi katika mazingira magumu, wamepatiwa elimu ya usindikaji vyakula na Shirika la Kuhudumia Viwanda Vidogo (SIDO) mkoani hapa, kwa lengo la kutengeneza ajira kwa vijana ili waweze kujitegemea.Akizungumza wakati wa mahojiano mwishoni mwa wiki baada ya kufungwa kwa mafunzo hayo, Ofisa Maendeleo ya Biashara wa Sido, Crispin Kapinga alisema shirika hilo litaanza kutoa mafunzo kwa wajasiriamali ili waweze kujitambua na kufanya kazi zao kwa ufanisi na kuzalisha bidhaa zenye ubora.Kapinga alisema kundi hilo ni moja ya walengwa hao, mafunzo hayo kwa vijana 32 wa kike na kiume wa Jiji la Dodoma, yametolewa kwa ushirikiano wa Sido na shirika la Compassion.Kapinga alisema, mafunzo hayo yalihusisha misingi ya usindikaji. Tunaanza kutazama msindikaji, malighafi, vifaa, mazingira ya uzalishaji, usafi na usalama wa malighafi, stoo za kuhifadhia bidhaa zikoje lengo ni kumlinda mlaji ili usalama wa chakula usiathirike. Alisema washiriki wa mafunzo hayo walijifunza usindikaji wa vyakula ikiwemo siagi ya karanga, viungo vya chai, pilau na viungo vingine kama mdalasini, tangawizi, pilipili mtama, kitunguu saumu kilichosagwa na utengenezaji wa keki. Pia Kapinga alisema, washiriki walifundishwa namna ya kupata masoko, huduma kwa wateja na urasimishaji biashara iwe haki sheria kwa kufanya biashara itambulike kusheria. Lengo kubwa ni kutengeneza ajira kwa vijana ili waweze kujitegemea na kuwajibika kwenye nchi yao,  alisema Kapinga.Alisema vijana hao wameelekezwa jinsi ya kujiunga kwenye vikundi ili waweze kupata mikopo kwenye taasisi za fedha, ikiwemo mikopo inayotolewa na halmashauri.Mmoja wa washiriki wa mafunzo hayo, Baraka Paulo, mkazi wa Veyula alisema mafunzo hayo yamemfungua akili na ataanza usindikaji wa viungo vya pilau, chai na utengenezaji wa keki. Nitaenda kutengeneza na kutafuta masoko, aliwataka vijana kutumia fursa wanapopata mafunzo ili waweze kujiajiri.Meneja wa SIDO Mkoa wa Dodoma, Sempholo Manongi aliwataka wananchi kuwa na shauku ya kujifunza ujasiriamali kama njia ya kujiongezea kipato.Manongi alisema ujio wa makao makuu, unakwenda sambamba na ongezeko la watu, hivyo ni vyema kama wananchi wa Dodoma wakajipanga ili kuzalisha bidhaa mbalimbali. Hapa lazima kujipanga, watakuja wafanyabiashara wenye mitaji, wakikuta wenyeji wamelala wataliteka soko kwani mahitaji ya bidhaa mbalimbali yataongezeka, hii ni fursa pia kwa halmashauri na wadau kupanga maeneo ya