 SERIKALI imekiri kuiona neema ya mapato yatokanayo na biashara ya nguzo za umeme zinazozalishwa na viwanda vya ndani, ongezeko la ajira katika sekta hiyo, baada ya kuzuia uagizaji wa bidhaa hiyo kutoka nje ya nchi. Wakati wastani wa mahitaji ya nchi ni nguzo 1,450,000 kwa mwaka; Waziri wa Nishati, Dk Medard Kalemani alisema wastani wa nguzo milioni mbili zinazalishwa, hivyo kuwa na ziada inayoweza kuuzwa ndani na nje ya nchi kwa matumizi mbalimbali.Aliyasema hayo alipotembelea kiwanda cha kuzalisha nguzo za umeme cha Sheda General Supplies cha Mufinga katika ziara fupi ya kukagua maendeleo ya miradi ya huduma za umeme Vijijini (REA), aliyofanya wilayani Mufindi, mkoani Iringa hivi karibuni. Dk Kalemani alisema tangu serikali ipige marufuku uagizaji wa nguzo za umeme toka nje ya nchi Julai 2017, kumekuwepo na ongezeko la ajira katika viwanda vya ndani kutoka 2,000 mwaka huo hadi kufikia 38,000 hivi sasa.Kalemani alisema mapato ya serikali kutoka katika viwanda hivyo (hakutaja idadi yake) yameendelea kuongezeka siku hadi siku kwa kadri uzalishaji wake unavyoongezeka. Akitoa mfano, Mkurugenzi wa Kampuni ya Qwihaya General Enterprises inayozalisha nguzo hizo wilayani Mufindi, Leonard Mahenda alisema kiwanda chake ambacho kimeajiri wafanyakazi wa kudumu na wa muda zaidi ya 50 kina uwezo wa kuzalisha nguzo 2,000 kwa siku.Mbali na kulipa kodi mbalimbali za serikali, alisema kiwanda hicho kinalipa kwa halmashauri ya mji Mafinga wastani wa Sh milioni 200 kwa mwezi sawa na Sh bilioni 2.5 kwa mwaka kama tozo ya ushuru wa mazao ya misitu, hatua inayochochea maendeleo ya nchi. Waziri Kalemani aliwaagiza mameneja wa Shirika la Umeme Tanzania (Tanesco), Wakala wa Umeme Vijijini (REA) na wakandarasi wote nchini kuhakikisha wanakuwa na nguzo katika maeneo yao ili huduma hiyo iuanganishwe kwa wateja kwa wakati.