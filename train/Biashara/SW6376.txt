 CHUMVI inayozalishwa katika Halmashauri ya Manispaa ya Lindi mkoani Lindi, imepata soko kubwa katika nchi za Jumuiya ya Afrika Mashariki kutokana na ubora wake.Na kutokana na uhakika wa soko uliochangia pia kuongezeka kwa uzalishaji wa chumvi katika mkoa huo, bidhaa hiyo sasa inashika nafasi ya nne katika kuingiza mapato ya Halmashauri ya Manispaa ya Lindi, ikitanguliwa na sekta za kilimo, uvuvi na ufugaji.Hayo yamesemwa hivi karibuni na Mkurugenzi Mtendaji wa Manispaa ya Lindi, Jomaary Satura wakati akielezea Fursa za Biashara na Uwekezaji zinazopatikana katika Manispaa hiyo ambayo ndiyo makao makuu ya mkoa.Amesema soko kubwa la chumvi ya Lindi lilikuwa katika mikoa ya Dar es Salaam, Pwani, mikoa ya Kusini na Nyanda za Juu Kusini kama vile Ruvuma, Mbeya, Iringa na Njombe, lakini kutokana na kuongezeka kwa ubora na uzalishaji, chumvi hiyo sasa inauzwa Rwanda, Burundi na Jamhuri ya Kidemokrasia ya Congo (DRC).Halmashauri ya Manispaa ya Lindi inapakana na Bahari ya Hindi kuanzia eneo la Mto Mkavu mpaka Mkwaya ambalo ni eneo lenye urefu wa kilomita 112 ambalo ni la Manispaa linalotumika kuzalisha chumvi.Kwa mujibu wa mkurugenzi huyo, Manispaa ya Lindi pekee ina mashamba ya chumvi zaidi ya 144. Sehemu kubwa ya chumvi inayozalishwa katika kiwanda cha chumvi cha Neel Salt cha Mkuranga, Pwani inatoka katika Manispaa ya Lindi.Chumvi pia inazalishwa kwa wingi katika wilaya ya Kilwa ambayo pia inategemea masoko ya ndani na nje ya nchi hasa nchi za ndani ya Jumuiya ya Afrika Mashariki. Mkuu wa Wilaya ya Kilwa, Christopher Ngubiagai anasema chumvi itokayo Kilwa inalisha soko la Tanzania na Afrika Mashariki kwa ujumla.Mmiliki wa mashamba ya chumvi wilayani Kilwa, Saidi Ali Timamy, ambaye pia ni Mkurugenzi wa Kampuni ya Mshindo Salt, anasema mbali na masoko ya ndani ya nchi, chumvi yake imepata masoko katika baadhi ya nchi za Afrika Mashariki kama vile Rwanda na Burundi.Anaamini katika siku za baadaye, chumvi hiyo itapata masoko zaidi katika mataifa ya Uganda na DRC kwa kuwa tayari bidhaa hiyo imeshapata soko la kuaminika katika nchi jirani za Rwanda na Burundi.Tamimy amesema uzalishaji wa chumvi katika mashamba yake umeongezeka baada ya kununua mashine ya kusaga bidhaa hiyo.Amesema kila shamba lina mabirika 20 yanayozalisha viroba 30,000 vya kilo hamsini.Kwa mujibu wa taratibu za Wizara ya Afya, Maendeleo ya Jamii, Jinsia, Wazee na Watoto, chumvi hiyo ili iweze kutumiwa na wanadamu lazima iwekwe madini joto. Tamimy alisema anafuata taratibu hizo kwa kila mzigo wa chumvi itokayo katika shamba lake.