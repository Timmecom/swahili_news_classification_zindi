 Mshauri wa Rais wa Zanzibar katika masuala ya Utalii, Issa Ahmed Othman alisema hayo wakati alipozungumza na gazeti hili kuhusu mikakati wa serikali kutangaza Sekta ya Utalii.Alisema mikakati ambayo imewekwa katika kuhakikisha dhana ya utalii kwa wote, ni kutangaza maeneo mapya ya utalii katika Bara la Asia lenye idadi kubwa ya watu.Othman alitaja mikakati hiyo ikiwemo kufungua baadhi ya ofisi ndogo za ubalozi ambazo zitakuwa na majukumu moja kwa moja ya kutangaza utalii nje ya nchi.Alisema iko haja ya kuwepo kwa ofisi ndogo za ubalozi katika nchi za India na China zenye idadi kubwa ya watu wanaoweza kutembelea Zanzibar iwapo watapata taarifa za kutosha. Mikakati yetu katika dhana ya utalii kwa wote ni kuitangaza sekta hii nje na ndani ya nchi kwa wananchi wa kawaida kuhakikisha kwamba wanafaidika na Sekta ya Utalii,  alisema.Akifafanua zaidi alisema yapo matumaini makubwa ya Zanzibar kuongeza idadi ya watalii, ikiwemo kupanuliwa kwa Uwanja wa Ndege wa Kimataifa wa Abeid Amaan Karume ambapo kazi za ukarabati wake zinaendelea.Alisema Kamisheni ya Utalii Zanzibar kwa sasa inaendelea na kazi za kuyafanyia ukarabati magofu na miji ya kale iliyopo Unguja na Pemba ambayo historia zake ni kivutio kwa watalii. Zipo hatua ambazo tunaendelea kuzichukua kwa sasa katika mikakati yetu ya kuongeza watalii ifikapo mwaka 2020 ni pamoja na ujenzi wa kisasa wa uwanja wa ndege na kuyakarabati magofu ya kale na miji ya zamani,  alisema.Zanzibar kwa sasa inapokea watalii 100,000 kwa mwaka, huku soko kubwa likiwa katika nchi za Ulaya ikiwemo Italia. Idadi kubwa ya watalii wanaoingia Zanzibar huvutiwa na majengo ya kale ikiwemo magofu na kutembelea Mji Mkongwe ambao upo katika orodha ya miji iliyopo katika urithi wa kimataifa.