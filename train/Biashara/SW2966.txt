 Hatua hiyo ni utekelezaji wa diplomasia ya uchumi inayomtaka kila balozi kutafuta masoko ya bidhaa zinazozalishwa hapa nchini.Katika ziara yake katika kiwanda cha PCT juzi mjini hapa, Balozi huyo alisema,  nilikuja nchini na wafanyabiashara na wawekezaji 65, wametembelea sehemu mbalimbali za uwekezaji bara na visiwani. Alisema katika utendaji wake kazi za kibalozi nchini Ubelgiji alikutana na kampuni ya Nilo Vital France/Belgium iliyoonesha nia ya kuendeleza sekta ya kilimo cha pareto nchini. Kampuni hiyo inataka kufanya biashara na PCT na kwa kuanzia imeahidi kununua tani 40 za malighafi itokanayo na maua ya pareto kila mwaka,  alisema.Mbali na kununua malighafi hiyo, Dk Kamala alisema kampuni hiyo ipo tayari kushirikiana na kiwanda hicho kuboresha miundombinu ya kiwanda na kutoa misaada ya kitaalamu na kifedha kwa wakulima ili kuongeza uzalishaji. Hii ni kampuni kubwa yenye leseni ya kufanya biashara hiyo katika nchi zote za Ulaya; mkiingia nayo mkataba mtaongeza soko, ushindani na hatimaye faida zaidi,  alisema.Akimshukuru balozi huyo kwa kujali maendeleo ya sekta ya kilimo hicho, Meneja wa PCT, Martin Oweka alisema kampuni yao iko tayari kufanya bishara na kampuni iliyotafutwa na balozi huyo huku akiahidi kuipa ushirikiano wa kutosha.