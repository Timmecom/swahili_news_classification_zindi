 Hatua hiyo imechukuliwa baada ya kuibuka maneno ya upendeleo kwa mtu aliyeshinda zabuni hiyo, ambaye hajatangazwa rasmi.Aidha, Jiji hilo limesema halijaingia mkataba wowote na Kampuni ya Max Malipo kama inavyodaiwa, bali halmashauri hiyo ilifanya mazungumzo ya awali ili kujua kama wakitumia huduma hiyo wanaweza kunufaika vipi na ukusanyaji wa mapato.Lakini, hivi sasa wananchi wanalipia kodi kwa kutumia mfumo wa utoaji wa risiti za kieletroniki, badala ya ule wa kuandika risiti kwa njia ya mkono.Hayo yalisemwa jana jijini hapa na Kaimu Mkurugenzi wa Jiji la Arusha, ambaye ni Mwekahazina wa Jiji, Kessy Mpakata wakati alipokuwa akizungumza na waandishi wa habari juu ya mikakati waliyoiweka kwa jiji la Arusha kwa ajili ya kupanga mji kwa kipindi cha miaka 100 ijayo.Alisema hawezi kuingilia mambo ya zabuni na kuamua nani apewe ruhusa ya kukusanya mapato, lakini amelazimika kusema hayo mara baada ya kutokea maneno mengi mitaani, yanayodai kuwa ametoa ruhusa ya kumpata mtu fulani zabuni wakati ni kinyume cha taratibu na sheria.Alisema Kamati ya Bodi ya Zabuni na Kamati ya Fedha, zimeshindwa kuafikiana, ndio maana suala hilo limepelekwa PPRA ili waweze kutangaza nani anastahili kupewa dhamana ya kukusanya mapato ndani ya jiji hilo. Hakuna upendeleo kwenye zabuni badala yake kamati hizo zimeshindwa kuafikiana juu ya nani apewe zabuni ndio maana tumepeleka suala hilo PPRA ili watoe maamuzi lakini pia jiji halijaingia mkataba na Max Malipo bali linatafuta njia ya kudhibiti wizi wa mapato kwa kuanza kutoa risiti za mfumo wa kieletroniki badala ya njia ya kuandika kwa mkono ambapo awali kulikuwa na wizi mkubwa wa mapato ya Jiji hilo,  alisema.Kuhusu mfumo wa ulipaji kodi kwa njia za kielektroniki, alisema jiji hilo litaendelea kutoa risiti za kielektroniki mara baada ya mtu kulipa kodi za nyumba na badala ya kuandikiwa kwa mkono, kwani wamegundua kuwa jiji lilikuwa likiibiwa fedha nyingi na baadhi ya watumishi, kutokana na tabia ya kuandika mapato kwa mfano mwananchi analipa Sh 100,000 matokeo yake risiti anayopewa inaonesha kalipa kiasi hicho cha fedha, lakini kwenye nakala inayobaki kwenye (carbon paper ) inaonesha kuwa amelipa Sh 10,000.Mpakata aliongeza kuwa wahusika walioshinda zabuni mwaka jana wataendelea kukusanya mapato ndani ya jiji hilo hadi Desemba 31 na wale waliopaki vibaya, nao wamepewa muda hadi Desemba 31 na baada ya hapo PPRA itatoa jina la mzabuni aliyeshinda na kuondoa maaneno yaliyozuka hivi karibuni.