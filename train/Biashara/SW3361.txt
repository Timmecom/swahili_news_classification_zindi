 Rais John Magufuli leo anakutana na wafanyabiashara kutoka wilaya zote nchini.Wajumbe wa Baraza la Biashara la Taifa (TNBC), wadau wamepongeza hatua hiyo wakisema itawezesha kufanyika mjadala wa kina wa mazingira ya biashara nchini.Taarifa ya Rais Magufuli kukutana na wafanyabiashara leo ilitolewa kwa vyombo vya habari jana na Kurugenzi ya Mawasiliano ya Rais, Ikulu.Kwa mujibu wa taarifa hiyo, Rais Magufuli atakutana na wafanyabiashara watano kutoka kila wilaya watakaowawakilisha wenzao.Mkutano huo utaanza saa 3:30 asubuhi na kurushwa moja kwa moja kupitia vyombo vya habari vya redio, televisheni na You- Tube Channel ya Ikulumawasiliano.Wadau wazungumzia mwito Kutokana na mwito huo, wadau wamepongeza hatua ya Rais Magufuli kukutana na wafanyabiashara kutoka katika kila wilaya na kuwataka kuweka bayana changamoto ama vikwazo wanavyokumbana navyo katika kuboresha sekta hiyo pamoja na kutoa suluhu ya matatizo hayo na sio kulalamika.Akizungumza na gazeti hili Dar es Salaam jana, Mkurugenzi Mtendaji wa Taasisi ya Sekta Binafsi (TPSF), Godfrey Simbeye alisema Rais Magufuli amekuwa akiamini kuwa sekta binafsi ni mhimili wa uchumi nchini na mkutano huo ni fursa ya kusikiliza masuala yote yanayowahusu wafanyabiashara nchini.Alisema kazi ya serikali ni kuweka mazingira mazuri ya biashara nchini ambapo yataimarisha pia uchumi wa viwanda huku ikihitajika sekta binafsi, ili kuchochea kasi ya ukuaji wa viwanda.Alisema fursa ya mkutano huo isaidie wafanyabiashara kusema ni wapi hakuna mazingira mazuri kwa biashara nchini kwani Rais atasikiliza yeye binafsi, hivyo waseme kipi hakiendi vizuri na kama kuna vikwazo. Fursa zipo lukuki kwa wafanyabiashara, kwanini wasizichangamkie na kuimarisha uchumi nchini,  alisema na kumpongeza Rais kwa hatua hiyo na kwamba huo ndio uongozi unaotakiwa.Aliwataka wafanyabiashara watakapopata nafasi ya kuzungumza kueleza kwa kina kuhusu sekta hiyo kama kuna changamoto kuziweka bayana lakini pia waweze kutoa suluhu na si kulalamika tu.Aliwasihi viongozi wengine kuiga hatua hiyo kwa kuwa uongozi mzuri ni wa kutoa fursa ya majadiliano na kujua nini kifanyike ili kusonga mbele huku sekta binafsi ikiwekwa karibu. Sekta binafsi ni kundi muhimu kwa uchumi na ndio walipa kodi wakubwa wakae nao mara kwa mara kujua changamoto zinazowakabili,  alisema.Kwa upande wake, Profesa Humphrey Moshi wa Chuo Kikuu cha Dar es Salaam (UDSM) alipongeza hatua ya Rais Magufuli ya kwenda katika mikoa na wilaya, jambo litakaloondoa dhana potofu kuwa mahusiano kati ya serikali na sekta binafsi si mazuri.Alisema mikutano kama hiyo imeshakutanisha ngazi za chini ikiwemo mabaraza ya wafanyabiashara lakini hatua ya wafanyabiashara wa ngazi za wilaya na mikoa kukutana na Rais ni fursa muhimu katika uwekezaji.Alisema kwa mkutano huo, Rais atajua wapi wafanyabiashara wanapokwama kama ni suala la sera ama la lakini pia mazingira ya biashara wapi yarekebishwe ili sekta binafsi iweze kuimarika.Alisema hatua hiyo ni nzuri lakini lazima iwe endelevu ili yatakayoazimiwa yaweze kufanyiwa kazi na hatua kuchukuliwa kwa wasiotekeleza.Waziri wa Viwanda na Biashara, Joseph Kakunda alisema mkutano huo ni fursa ya kupata changamoto kutoka kwa wafanyabiashara wenyewe kutoka nchi nzima badala ya kusikiliza mabaraza ya biashara nchini.Alisema anauona kama Mkutano Mkuu wa wafanyabiashara na kuwataka watakaoshiriki kuwa wawazi wakieleza kinagaubaga yanayowahusu ili changamoto ama vikwazo walivyonavyo viweze kufanyiwa kazi na serikali.