 Hali hiyo inatokana na kauli ya Waziri wa Nishati na Madini, Profesa Sospeter Muhongo juzi kuwa Tanzania inaingia kwenye uchumi wa gesi na hivyo ni lazima ishirikiane na nchi kama Algeria, ambayo imefanya vizuri katika sekta hiyo kwa takribani miaka 50. Algeria ambayo Waziri wake wa Nishati na Migodi, Youcef Yousfi yuko nchini, imefanya vizuri katika sekta hiyo kwa kutumia kampuni za umma. Algeria imefanya mengi katika sekta hizi, asilimia 98 ya nchi ina umeme, vijijini umeme umesambazwa kwa asilimia 95, wana kampuni za umma zinazosimamia sekta hii. Hivyo, tunataka kushirikiana na watu kama hawa."Wakati Tanzania ndiyo kwanza tunaingia katika mpango wa uchimbaji mafuta na gesi, wenzetu wako humo kwa zaidi ya miaka 50, hali iliyowawezesha kufanikiwa kiuchumi. Tunachokifanya sisi ni kutoa picha yetu halisi kwao ili nao watupe utaalamu wao," alisema Profesa Muhongo.Alisema pia Algeria inasindika, inasambaza na kutengeneza mitungi ya gesi na mpaka sasa asilimia 50 ya wananchi wameunganishiwa gesi majumbani na waliobaki wanapelekewa mitungi hiyo. Ikiwa Tanzania inataka kufanikiwa katika sekta ya nishati ni lazima ipate uzoefu kutoka nchi zilizopiga hatua katika sekta hiyo,  alisema.Alisema kupitia ujuzi wa Algeria, Taifa linaweza kufikia malengo lililojiwekea na zaidi litafanikiwa kama wananchi watakubaliana na mabadiliko hayo badala ya kulaumiana.Kauli hiyo ya Muhongo imeonekana kuungwa mkono na Rais Jakaya Kikwete, ambaye alipokutana na Waziri Yousfi Ikulu juzi, alisifu ziara hiyo na kuelezea matumaini yake kwa sekta ya umma kujifunza kutoka Algeria."Tunahitaji washirika wazoefu, waaminifu na wenye ujuzi katika sekta ya mafuta na gesi kama Algeria katika kuendeleza sekta hiyo ambayo ni mpya kwetu."Tanzania itanufaika sana na ujuzi na uzoefu wa Algeria katika sekta ya gesi hasa wakati huu ambao Shirika la Taifa la Maendeleo ya Petroli (TPDC), limepewa jukumu la kujiendesha kibiashara, hivyo linahitaji washirika mahiri," alisema Rais Kikwete.Alitoa mfano wa uzoefu huo wa Algeria, kuwa wamefanikiwa kuchimba na kusafirisha gesi asilia katika mradi wa bomba la gesi la Maghreb Europe, unaounganisha machimbo ya gesi ya Hassi RMel, Algeria na kusafirisha gesi asilia hadi Morocco, Hispania na Ureno.Algeria yakubali Waziri Yousfi alisema Tanzania ina rasilimali nyingi, hivyo Algeria iko tayari kuwa na ushirikiano katika suala la elimu ya masuala ya mafuta na gesi, ili Watanzania wasimamie sekta hiyo ipasavyo na kunufaika na rasilimali zake kama walivyofanikiwa wao.Aliongeza, kuwa amefika Tanzania kuanza utekelezaji wa makubaliano ya ushirikiano katika masuala ya mafuta, gesi, umeme na madini, yaliyosainiwa Desemba mwaka jana wakati Profesa Muhongo alipotembelea nchi hiyo.Katika ziara hiyo, Waziri Yousfi anafuatana na wakuu wa mashirika ya umma yanayosimamia sekta za nishati na madini, ambao watakutana na wakuu wa mashirika ya umma ya Tanzania yanayosimamia sekta hiyo, ili kujadiliana namna ambavyo nchi hizo zitashirikiana kuendeleza sekta hizo.Kutokana na makubaliano hayo na utayari wa Algeria, Profesa Muhongo alitaka Watanzania kuchangamkia fursa za masomo katika maeneo ya uchimbaji wa mafuta, madini na gesi, kutokana na uwepo wa vyuo vingi vinavyotoa elimu hiyo Algeria.