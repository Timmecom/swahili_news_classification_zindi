 CHAMA cha Wataalamu Wasaidizi wa Tiba na Afya ya Mifugo Tanzania (TAVEPA), kimebainisha kuwa Tanzania ndio nchi inayouza nyama kwa wingi katika nchi za Jumuiya ya Afrika Mashariki (EAC) kwa sasa.Kimeshauri kuwa kutokana na wingi wa soko hilo, ni wakati sasa sekta ya mifugo iboreshwe ili kuwawezesha wafugaji kujikwamua kiuchumi sanjari na kuboresha maisha yao.Pamoja na hayo chama hicho, kimewataka wafugaji wote nchini kuchukua tahadhari na kuogesha mifugo yao mara kwa mara ili kuondokana na ugonjwa wa kupe unaoua wanyama kwa zaidi ya asilimia 70 duniani.Akizungumza jana katika mkutano wa wataalam wa masuala ya mifugo, TAVEPA, Profesa Dominic Kambarage alisema Tanzania ina ngombe wengi inaowauza nchi mbalimbali za Jumuiya ya Afrika Mashariki (EAC) hivyo ni vyema wafugaji wakachangamkia soko hilo.Alisema ni vyema wafugaji wakapewa elimu ya kutosha na upatikanaji wa chanjo za mifugo ili kudhibiti magonjwa na kupata masoko ya uhakika ili kila mtu anufaike na rasilimali hiyo."Sekta ya mifugo ni muhimu katika ukuaji wa uchumi na Tanzania ni ya pili Afrika kwa kuwa na mifugo mingi, hivyo mifugo hiyo ikitumika vyema, sekta hiyo inaweza kupunguza zaidi tatizo la ajira na kuongeza kipato,  amesema.Msajili wa Baraza la Wataalamu wa mifugo, Dk Bedan Masuruli amesema ni vyema kudhibiti magonjwa yatokanayo na mifugo kwani asilimia 70 ya magonjwa ya kupe yanaua mifugo.Hivi karibuni kunatarajiwa kuzinduliwa kampeni ya kuogesha mifugo itakayofanywa na Waziri wa Mifugo na Uvuvi, Luhaga Mpina.Awali Mwenyekiti wa TAVEPA, Salim Msellem aliomba serikali kuangalia upya elimu ya wataalamu wa mifugo badala ya kusoma mwaka mmoja diploma wasome miaka miwili au mitatu ikiwemo mafunzo kwa vitendo ili kuondoa wimbi la wataalamu hao kutowajibika vyema kwa wananchi hususan wafugaji.Aliiomba serikali kuboresha mbegu za makabila ya wanyama ikiwemo kuleta ngombe aina ya Bozimara inayopatikana Afrika Kusini itakayosaidia kuleta tija na kuongeza vipato kwa wafugaji kutokana na upatikanaji mbegu bora