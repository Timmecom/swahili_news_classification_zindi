 SERIKALI imesema imejipanga kuongeza ushirikiano na sekta binafsi katika kuhakikisha kuwa kero na vikwazo vinaondolewa ili kuweka mazingira bora ya biashara na kuvutia uwekezaji wa ndani na nje ya nchi.Waziri wa Kilimo, Japhet Hasunga aliyasema hayo jana wakati akimwakilisha Waziri Mkuu, Kassim Majaliwa kufungua Mkutano Mkuu wa Mwaka wa Dharura wa Chama cha Wafanyabiashara Wenye Viwanda na Kilimo Tanzania (TCCIA) mwaka huu.Aidha alisema serikali imefanya uamuzi mahususi mwaka huu wa kuondoa mwingiliano wa utoaji wa huduma za mashirika ya TBS na TFDA ili kupunguza usumbufu kwa wafanyabiashara.Alisema hizo ni hatua za awali na alitoa mwito kwa TCCIA kuhakikisha wafanyabiashara wanafuata sheria, kanuni na taratibu zote zilizowekwa ili kuondoa usumbufu wote unaoweza kujitokeza wakati wa kufanya biashara.Alisema Rais John Magufuli alizindua Mpango wa Pili wa Maendeleo ya Kilimo (ASDP II), Juni 4, mwaka jana, kwa kutambua umuhimu wa sekta binafsi, moja ya maboresho makubwa ya ASDP II ukilinganisha na ASDP I ni kuipa nafasi kubwa zaidi sekta binafsi.Aliongeza kuwa ni wakati muafaka wa kubaini maeneo maalumu ambayo TCCIA itaendelea kutoa mchango mkubwa katika kutekeleza programu hiyo ili iweze kufikia malengo yaliyowekwa.Hasunga alisema ili kuhakikisha uboreshaji wa mazingira ya biashara nchini, serikali kwa kushirikiana na sekta binafsi iliandaa andiko maalumu, Mpango wa Kuboresha Biashara na Mazingira ya Uwekezaji Tanzania (Blue Print) ambalo lilikwishazinduliwa, pia mpango wa utekelezaji wake umeandaliwa na umeanza kutekelezwa. Ni wajibu sasa wa kila pande yaani sekta ya umma na binafsi kuhakikisha kuwa yale yote yaliyoainishwa katika andiko hilo yanatekelezwa ipasavyo,  alisema Hasunga.Vile vile, alisema serikali imeendelea na jitihada za kuimarisha mabaraza ya biashara ya mikoa na wilaya ambapo tayari imeshaweka mwongozo wa mabaraza hayo ambayo TCCIA ni Sekretarieti.Aliwataka washiriki hao kuchangamkia fursa zilizopo katika miradi mikubwa inayotekelezwa na serikali nchini hasa miundombinu ya reli ya kisasa, mradi wa umeme wa bwawa la Julius Nyerere, barabara za kisasa, bomba la mafuta, manunuzi ya ndege na mingineyo.Alisema fursa hizo kwa kupitia sera ya uwezeshaji wazawa nao wakiwa wana nafasi kubwa ya kunufaika nazo.Alisema miradi hiyo ni mingi na itachukua muda mrefu ikitekelezwa kwa awamu tofauti. Endapo kwa sababu moja au nyingine haukuweza kupata fursa ya kushiriki kazi kwenye mradi mmoja kwa sababu fulani zikiwemo sifa kadhaa basi, nakushauri ujipange vizuri kwenye miradi inayokuja, msikate tama,  alisisitiza Hasunga.Alisema serikali inatambua ushirikiano mzuri wa TCCIA na taasisi mbali mbali za Umoja wa Mataifa (UN) zikiwemo UNDP, Unido, Fao, UNV, Unesco, ILO na ITC pamoja na wadau wengine wa maendeleo.