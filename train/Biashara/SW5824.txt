 Mwito huo umetolewa na Mkurugenzi Mtendaji wa Taasisi ya Sekta Binafsi (TPSF), Godfrey Simbeye, katika semina ya kuwahamasisha wafanyabiashara wa Tanzania kufahamu na kuzitumia fursa za biashara zinazojitokeza UN.Semina hiyo iliyofanyika jijini Dar es Salaam hivi karibuni ilitayarishwa na TPSF kwa kushirikiana na Kitengo cha Ununuzi cha UN. Simbeye alisema kuwa semina hiyo ililenga kuwahamasisha wafanyabiashara ili wawekeze kimataifa na kutanua wigo wa biashara. Tumeleta wafanyabiashara wa Tanzania katika semina hii, ili kuangalia ni fursa zipi wanazoweza kuzipata katika zabuni za Umoja wa Mataifa,  alisema Simbeye.Alisema Tanzania inashiriki kwa kiwango kidogo katika zabuni za UN, kitu ambacho kinawashangaza wadau mbalimbali hasa kutokana na mchango mkubwa wa Tanzania katika kuleta amani kwenye nchi nyingi duniani. Hatujafanya semina ya namna hii kwa miaka tisa sasa, kama inavyofanywa na nchi jirani kama Kenya na Uganda kuna fursa nyingi za biashara na Umoja wa Mataifa,  alisema Simbeye.Aliongezea kuwa lengo la semina hiyo ni kueleza wafanyabiashara fursa zilizopo, jinsi ya kuzitumia na kujua utaratibu unaofanywa na UN katika kupata wazabuni.Kwa upande wake, Mkuu wa Idara ya Ununuzi UN, Yavar Khan, alisema kuna kila sababu kwa Watanzania kushiriki kwa kiwango kikubwa katika biashara na umoja huo wa mataifa.Ofisa Ununuzi Mwandamizi wa Ujumbe wa UN Sudan ya Kusini (UNMISS), Bruno Maboja alisema kuwa mategemeo yao ni kuona kampuni za Tanzania zinashiriki katika biashara na umoja huo.Alisema kuwa mwaka 2012 kampuni za kitanzania zilipata mkataba wa dola za Marekani milioni 7.2, kiwango alichosema ni kidogo.