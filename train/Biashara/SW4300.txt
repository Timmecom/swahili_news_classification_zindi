 Mkurugenzi Mtendaji wa Halmashauri ya Wilaya, Ali Mpenye alisema hayo hivi karibuni, alipozungumza na gazeti hili ofisini kwake kuhusu mikakati waliyojiwekea ya kulima mazao mengi ya biashara. Mpenye alisema wakulima wengi wilayani humo wanalima tumbaku na mikakati hiyo pia itaongeza kiwango cha mapato kwao na kwa serikali.Alisema kwa kuanzia tayari halmashauri imetoa mbegu bure za ufuta na kuzigawa kwa wananchi kwa masharti watakapovuna watarudisha kiasi kama hicho ili msimu unaofuata wapewe wakulima wengine na mpango huo ni endelevu.Alizitaja kata zilizopata mgawo huo ni Mchomoro, Namtumbo, Mgombasi, Luchiri, Mkongo, Limamu Likuyuseka, Rwinga, Litola Ligera na Namabengo ambapo mashamba yanaendelea vizuri.Mpenye alitaja mazao mengine yanayohitajika katika soko la dunia ambayo halmashauri imejipanga kuhakikisha yanalimwa kwa wingi ni pamoja na korosho, mbaazi, mhogo na matunda aina mbalimbali.Hata hivyo, amewashauri wakulima kuongeza juhudi katika shughuli zao za kilimo kwa kulima mazao yenye soko la uhakika ili waweze kunufaika jasho la kazi yao badala ya kuendelea kulima mazao ambayo hayana soko.Mbali na ufuta pia Mpenye alisema, halmashauri imeona ni vema wakulima kuwa na mazao mengi zaidi ya biashara ambapo kuanzia msimu uliopita walinunua mbegu za korosho tani moja sambamba na miche elfu 40 ya zao hilo ambazo zimepelekwa katika maeneo yanayostawi zaidi kama vile kata ya Lusewa, Magazini na Mchomoro pamoja na mbaazi tani moja sawa na kilogramu 100 ambazo zimepelekwa kwa wakulima zaidi ya 400.Aidha alisema katika msimu wa mwaka huu pia wameshanunua na kusambaza kwa wakulima tani moja na miche laki moja ambayo imezalishwa katika wilaya hiyo kutoka kwa watu binafsi ambao wamelipwa na Bodi ya Korosho Tanzania ambao wako katika kijiji cha Likuyu, Masuguru, Mchomoro, Magazini, Lusewa, Msisima na Namtumbo Mjini.