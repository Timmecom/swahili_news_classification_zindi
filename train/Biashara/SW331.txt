 Kongamano hilo lililofanyika katika Ukumbi wa Halmashauri mjini Bunda, lilifunguliwa na Mkuu wa Mkoa wa Mara, Asery Msangi, kwa niaba ya Makamu wa Pili wa Rais wa Serikali ya Mapinduzi ya Zanzibar, Balozi Seif Alli Iddi, aliyekuwa mgeni rasmi, lilikuwa na kauli mbiu Tushirikiane kujenga uchumi imara kuondoa umasikini Bunda.   Mkuu wa mkoa huo Msangi akifungua kongamano hilo juzi kwa niaba ya Balozi Iddi, aliupongeza uongozi wa Wilaya ya Bunda kwa kuanda kongamano hilo la kiuchumi.Katika hotuba yake Balozi Iddi, aliwaomba wawekezaji wa ndani na nje ya nchi kufika ili kuwekeza, hususani katika Eneo Maalum la Uwekezaji (EPZ) lililotengwa katika Kijiji cha Tairo wilayani Bunda, hatua aliyosema itasaidia kwa namna moja ama nyingine kuinua uchumi wa wilaya hiyo na kutoa ajira kwa wananchi.Aidha, Balozi Iddi aliagiza Wizara ya Kilimo, Chakula na Ushirika, kutafuta wawezekezaji ambao watafufua na kuwekeza katika viwanda viwili vya Ushashi na Kibara, ambavyo viko chini ya Mfilisi, ili viweze kufanya kazi hatua ambayo pia itatoa fursa ya ajira kwa wananchi hususani vijana wilayani humo. Naagiza Wizara ya Kilimo, Chakula na Ushirika, kuona namna ya kutafuta wawekezaji kwenye viwanda hivyo vya Ushashi na Kibara,  alisema.Alisema Wilaya ya Bunda inazo fursa nyingi ambazo zikitumika ipasavyo, wilaya hiyo itaondokana na hali hiyo ya wananchi wake kuwa masikini jambo ambalo ni la aibu sana.Awali Mkuu wa Wilaya ya Bunda, Joshua Mirumbe, alisema kuwa lengo la kongamano hilo ni kujadiliana na kupokea mawazo ya wadau mbalimbali, hali ambayo itasaidia kujipanga na kuinua uchumi wa Wilaya ya Bunda.Mwenyekiti wa Kongamano hilo Profesa Daud Mkangara, alizitaja mada zilizojadiliwa kuwa ni pamoja na hali halisi ya umasikini katika Wilaya ya Bunda na Utafiti wa Ukuaji wa Uchumi na Masoko katika wilaya hiyo.Nyingine ni Takwimu za Kiuchumi, Sekta ya Utalii na Uhifadhi Maliasili katika Hifadhi za Taifa, Uwezeshaji na Uwekezaji, Teknolojia ya Tehama na Ushirikishwaji wa Vijana katika Kukuza Uchumi wa Wilaya.