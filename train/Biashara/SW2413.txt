 Wizara ya Viwanda na Biashara imezionya taasisi za udhibiti zisitumie sheria na kanuni kuwasumbua wafanyabiashara na wawekezaji.Naibu Waziri wa wizara hiyo, Mhandisi Stella Manyanya amesema mjini Kibaha kuwa, Rais John Magufuli na wasaidizi wake wapo bega kwa bega kwa kuwa wanatambua umuhimu wa viwanda katika kujenga uchumi wa nchi na watahakikisha changamoto zote zinapatiwa ufumbuzi. Haiwezekani tuhamasishe uwekezaji halafu wakati huohuo tuwe ni kikwazo kwa hao wawekezaji. Nimeshazunguma mara nyingi sana, wizara zote tumeshazungumza, niombe sana, muhakikishe zile taarifa muhimu zinazowawezesha hawa wawekezaji au wenye viwanda kufuatwa ili watimize masharti ziwe wazi, ziwe wazi kabisa amesema.Mhandisi Manyanya ameyasema hayo wakati akimwakilisha Makamu wa Rais Samia Suhuhu Hassan kufungua maonesho ya pili ya viwanda mkoa wa Pwani.Katika ufunguzi huo mama Samia alikuwa anamwakilisha Rais John Magufuli. Taasisi ambazo zinahusika na udhibiti hamna nafasi tena ya kusingizia vichaka vya sheria au kanuni mbalimbali zinazosababisha kutoa usumbufu wa aina yoyote ile kwa wafanyabiashara wetu au wawekezaji wote katika maeneo yote  amesema kwenye viwanja vya ofisi ya Mkuu wa Mkoa wa Pwani.Manyanya amesema, kuna wakati taasisi za udhibiti zinawasumbua wafanyabiashara au wawekezaji kwa kutumia sheria au kanuni zilizotungwa baada ya mzigo kusafirishwa na kwamba hiyo si sawa.Amewaomba wenye viwanda wawe na tabia ya kufuatilia ili kufahamu wanapaswa kufanya nini ili kutimiza masharti yaliyopo. TBS na NEMC nyinyi mpo kama bango kwa sababu ndio mnasimamia viwango lakini pia mmepewa dhamana ya kusimamia mazingira lakini hiyo isiwe ndio kisababisho cha kutokutoa huduma stahiki kwa hawa wawekezaji  amesema Manyanya.