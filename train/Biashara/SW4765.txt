 MKUU wa Mkoa wa Simiyu, Antony Mtaka amezishauri taasisi za kifedha zinazotoa mikopo mbalimbali kwa vikundi vya wajasiriamali na wakulima, kubadilisha mfumo wa kutoa fedha na badala ya zitolewe teknolojia.Aliongeza kuwa ikiwa kikundi itakuwa ni lazima kupewa fedha, basi uwepo ukomo wa kiwango cha mkopo wa fedha unaotolewa na kama ikizidi Sh milioni 10 kikundi lazima kiwe na mhasibu mwenye taaluma na aliyeajiriwa.Mtaka alisema kufanya hivyo kutapunguza migogoro mingi iliyoko kwenye vikundi vya wakulima na wajasiriamali ambayo hutokea punde wanapopewa mkopo wa fedha huku baadhi ya viongozi wakilazimika kukimbia na fedha.Alitoa kauli hiyo jana mbele ya wajasiriamali na wakulima waliokuwa wakipewa elimu ya matumizi sahihi ya mkopo katika banda la Benki ya NMB kwenye Viwanja vya Nyakabindi yanakoendelea Maonesho ya Kitaifa ya Nanenane wilayani Bariadi Mkoa wa Simiyu.Mtaka alisema vikundi vingi vimekuwa vikigawanyika, kufa, na wakati mwingine baadhi ya viongozi kutoweka na fedha, mara baada ya kupewa mkopo kutoka katika benki au taasisi nyingine. Kwenye kuhangaika kupata mkopo wanachama wote kwenye kikundi wanashiriki, pindi pesa zinapoingia mgawanyiko unaanza, utakuta mwenyekiti ana watu wake na katibu yuko na watu wake, hapo ndipo mwanzo wa migogoro,  alisema Mtaka. Mkopo unakufa watu wanagawana pesa na malengo hayafikiwi kinachobaki ni madeni watu wanakimbia na benki inaingia hasara, ni vyema benki kwa kuanza na NMB kuangalia upya utaratibu huu,  alisema Mtaka.Alisema benki zinatakiwa kuwekeza zaidi katika teknolojia rahisi na kuacha mfumo wa kukopesha fedha, na badala yake ziwapatie watu teknolojia ili wazalishe zaidi. Kama ni wakulima wa mchele, pamba kama benki mnatakiwa kuangalia teknolojia gani rahisi wasaidiwe ili wakaongeza uzalishaji. Hii itakuwa bora zaidi, lakini siyo kuwapatia pesa na kesho kikundi kinakufa,  alieleza.Aidha, alisema elimu zaidi inahitajika kwa makundi yote wakiwemo hata wafanyakazi wa serikali jinsi gani wanaweza kutumia vizuri mkopo kwa ajili ya kujiletea maendelea ikiwa watachagua uwekezaji ulio sahihi. Elimu ya ujasiriamali tusitoe tu kwa wakulima, tutoe hata kwa wafanyakazi wa serikali na wao wamekuwa na changamoto ya kuomba mkopo benki na kuishia kupata hasara, lazima wafundishwe wapi wanaweza kuwekeza na kupata faida,  alisema mkuu wa mkoa.