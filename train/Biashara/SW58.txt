 Akizungumza mbele mkutano wa Baraza la Madiwani wilayani humo, Mwenyekiti wa Kamati ya Ujenzi, uchumi na Mazingira katika Halmashauri ya Wilaya ya Bahi, Mathayo Malilo alisema wilaya hiyo inataka kujikita katika kilimo cha korosho kama wilaya nyingine mkoani Dodoma.Amesema, kutokana na ombi hilo lililotumwa kwenye Bodi ya Korosho Tanzania ili kuomba kupewa miche hiyo, badala yake bodi hiyo iliridhia kupeleka mbegu za korosho na ikapeleka kilo 498. "Mbegu hizo zilitosha kuzalisha miche 77,840 ambayo ilioteshwa katika vijiji mbalimbali katika halmashauri hiyo," alisema.Malilo alikitaja kijiji kilichootesha miche hiyo kuwa ni Lamaiti, miche hiyo ipo tayari kwa kupandikizwa na kazi ya ukusanyaji wa maombi ya vijiji vinavyotaka kuanza kupanda miche hiyo imeanza kufanyika katika kata zote wilayani."Kazi ya kukusanya maombi kutoka katika vijiji mbalimbali ambavyo vinataka kuanza kilimo cha korosho inafanywa kupitia watendaji wa vijiji na maofisa ugani waliopo katika kata mbalimbali wilayani," alisema.Alisema ugawaji wa miche unaendelea kwa wananchi ambao walikuwa tayari kuendesha kilimo hicho, ambayo tayari waliandaa mashamba ya kuzalisha zao hilo katika mashamba yao.Hata hivyo, Malilo alisema usambazaji wa miche ya mikorosho umekuwa na changamoto kutokana na jiografia ya wilaya ambapo ili kukamilisha usambazaji huo zinahitajika safari 30 za lori kutoka eneo la uzalishaji kwenda kata zote.Mkurugenzi wa Halmashauri ya Wilaya ya Bahi, Rachel Chuwa alisema wilaya hiyo imejikita katika kuzalisha zao la korosho ambalo ni zao lingine la biashara kama mahindi, mtama, uwele na mpunga yanayozalishwa katika wilaya hiyo.