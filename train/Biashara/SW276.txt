 WAWEKEZAJI wa viwanda vya kuchakata nyama na maziwa, wameishukuru serikali kwa hatua inazochukua za kudhibiti uingizaji holela wa bidhaa hizo kutoka nje ya nchi.Wawekezaji hao wamebainisha kuwa hatua yao ya kuanzisha viwanda vipya pia imewanufaisha wafugaji kutokana na kuwepo sasa na fursa ya viwanda na hivyo kuuza bidhaa za mifugo kama vile mifugo hai, maziwa na ngozi.Wawekezaji hao walizungumza hayo mbele ya Waziri wa Mifugo na Uvuvi, Luhaga Mpina aliyetembelea kukagua ujenzi wa Kiwanda kipya cha Nyama cha Eliya Foods Over Seas Limited kilichopo Longido na Kiwanda cha Maziwa cha Kilimanjaro Fresh kilichopo jijini Arusha.Mkurugenzi wa Kiwanda cha Eliya Foods Overseas, Shabbir Virje alisema wameanzisha viwanda hivyo vipya kutokana na msukumo mkubwa, walioupata wa serikali kudhibiti uingizaji holela wa bidhaa hizo kutoka nchi za nje.Alisema kiwanda hicho cha Eliya cha nyama, kina uwezo wa kuchinja ng ombe 500 na mbuzi 2,000 kwa siku.Kinatarajiwa kutoa ajira za Watanzania 200 na kwamba watanunua mifugo kutoka wilaya ya Longido na maeneo mengine nchini.Meneja Mkuu Kampuni ya Galaxy Food & Beverage Ltd, wazalishaji wa maziwa ya Kilimanjaro Fresh, Irfhan Virjee aliishukuru serikali kwa uamuzi wake wa kuweka tozo mpya kwenye uagizaji bidhaa za maziwa kutoka nje ya nchi.Hali hiyo imewezesha kuanzisha kiwanda hicho kutokana na kuwepo ushindani ulio sawa wa biashara.Alisema tofauti na ilivyokuwa siku za nyuma, ambapo isingekuwa rahisi wao kujenga kiwanda hicho.Alisema uamuzi huo wa serikali umewawezesha kuzalisha maziwa kwa gharama nafuu na kuwafikia watumiaji wa mwisho kwa bei nafuu.Wafugaji nao wanufaika kwa kuuza maziwa yao kwa bei nzuri, ambapo kwa sasa wameanza kuzalisha lita 5, 000 kwa siku, lakini kiwanda hicho kina uwezo wa kuchakata lita 75,000 kwa siku.Waziri Mpina aliwahakikishia wawekezaji wa viwanda vya kuchakata mazao ya mifugo nchini kuwa hakuna mtu yeyote atakayechezea soko la bidhaa hizo.Alisisitiza kuwa serikali iko macho wakati wote, kudhibiti uingizaji holela wa mazao ya mifugo