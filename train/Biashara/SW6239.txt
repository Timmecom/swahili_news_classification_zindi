 Kuwapo kwa tuzo hiyo kumelenga urejeshaji wa faida wanayopata benki hiyo kwa wananchi na kuchochea ukopaji wenye tija katika taasisi za kifedha na benki.Akielezea kuhusu tuzo hiyo jana, Ofisa Mtendaji Mkuu wa Benki hiyo nchini, Joseph Carasso, alisema benki hiyo imekuwa ikifanya programu hiyo katika nchi takribani 30 na imetenga dola za Marekani milioni 14.5.Carasso alisema katika mkutano wake na waandishi wa habari kwamba tuzo hizo za wajasiriamali zilizogawanyika katika madaraja kadha zinaonesha pia umuhimu wa taasisi zinazotoa huduma za kifedha kwa wajasiriamali wadogo.Alisema kwamba ili kutumia vyema nafasi hiyo ya urejeshaji wa faida kwa umma, wameingia katika makubaliano na Mtandao wa Asasi zinazotoa huduma za kifedha kwa wajasiriamali wadogo (TAMFI) kuendesha tuzo hiyo ya wajasiriamali ambayo jumla yake ni takribani Sh milioni 75 (dola 37,500).Alisema kutakuwepo na tuzo ya mjasiriamali bora wa kike, kijana na mlemavu. Aidha kutakuwapo na watu wengine 10 watakaopata fedha na pia ofisa mikopo wa mjasiriamali bora na itaendeshwa kwa miezi mitatu hadi Juni watakaposhindanishwa.Akifafanua zaidi kuhusu ushiriki na tuzo hizo, Mkurugenzi Mtendaji wa TAMFI, Winnie Terry alisema kwamba mshindi wa tuzo ni lazima awe yule aliyeleta tofauti katika ujasiriamali wake, kwa familia na aliyeonesha nidhamu ya fedha katika nyanja zote.Aidha alisema kuwa mjasiriamali bora atapata dola za Marekani 7000, wa pili dola 6000 na wa tatu dola 4000.Alisema mjasiriamali kijana, mwanamke na mlemavu kila mmoja atapata dola za Marekani 2000 na wengine 10 watapata dola 1000. Aidha kutakuwa na tuzo kwa taasisi ya ujasiriamali ambayo itapata dola 2500 na ofisa mikopo anayemsimamia mjasiriamali aliyepata ujasiriamali bora atapata dola 1000.