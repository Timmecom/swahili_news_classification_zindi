 Hayo yalisemwa na Mwakilishi wa Chumbuni, Machano Othman Said wakati akichangia bajeti ya Serikali kwa mwaka wa fedha 2016/2017 na kusema kufuatia udanganyifu unaofanywa na wanunuzi wa zao hilo umepelekea kushuka bei ya mwani kwa kiwango kikubwa.Alisema bei ya mwani imeshuka kwa kiwango kikubwa kutoka Sh 700 hadi kufikia Sh 300 na hivyo kuwavunja moyo wakulima wa kilimo hicho ambao wengi ni wanawake kutoka vijijini Unguja na Pemba. Mheshimiwa Spika wakulima wengi wa kilimo cha mwani ambao ni akinamama wamevunjika moyo kwa sababu bei ya zao hilo haitabiriki hata kidogo imekuwa ikipanda na kushuka,  alisema Said.Said aliishauri Serikali kuiagiza ZSTC kuchukuwa uamuzi wa kununua mwani kutoka kwa wakulima na kuusafirisha kwa ajili ya kutafuta soko nje ya nchi ili kuwarejeshea motisha wa kuendelea na kilimo hicho.Alisema hayo ndiyo majukumu ya kuanzishwa kwa shirika hilo ambayo ni kununua mazao ya biashara kama ilivyo kwa karafuu na zamani mazao ya viungo kusafirisha nje ya nchi.Naye Mwakilishi wa Chambani, Pemba, Bahati Khamis Kombo alisema wakulima wa mwani ambao wengi ni akinamama wamevunjika moyo kwani bei ya mwani inayotolewa sasa kutoka kwa wafanyabiashara haiendani na hali halisi ya kazi ya kuimarisha na kustawisha zao hilo mpaka kuvunwa.Alisema kwa muda mrefu kilimo cha mwani kilikuwa mkombozi kwa akinamama vijijini ambapo waliweza kupiga hatua kubwa, ikiwemo kujenga nyumba za kisasa. Tunaiomba Serikali kulipatia ufumbuzi tatizo la kushuka kwa bei ya mwani katika soko la ndani Zanzibar kiasi ya wakulima kuvunjika moyo kabisa,  alisema Kombo.