 KAMPUNI ya simu ya Vodacom Tanzania imeanzisha huduma ya taratibu za Kiislamu ya Halal Pesa ikishirikiana na Benki ya Amana.Huduma hiyo mpya imelenga kuhakikisha inawahudumia wananchi wote na Waislamu wanaotamani uendeshaji wa masuala yao ya fedha ufanyike kwa taratibu za Kiislamu.Watumiaji wa huduma hiyo watakuwa na nafasi ya kuwekeza kwa mujibu wa sharia za dini ya Kiislamu na kupata faida kwa taratibu hizo.Katika uzinduzi wa huduma hiyo uliofanyika Dar es Salaam mwishoni mwa wiki, wakazi waliohudhuria walielezwa namna ya kuendesha huduma ya Halal Pesa kwa simu. Kuzinduliwa kwa huduma hiyo kunaonesha jinsi Vodacom inavyoliangalia soko la kifedha linalofuata taratibu za Kiislamu hapa nchini.Akizungumza wakati wa uzinduzi huo, Mkuu wa huduma ya M-Pesa, Tulisindo Rashid alisema kuanzishwa huduma hiyo ni kuitikia maombi ya wateja wao waliotaka matumizi ya huduma inayozingatia taratibu za Sharia.Kwa mujibu wa Vodacom, huduma hiyo ina uwezo wa kuweka fedha kwa ajili ya kwenda hija, watoto na pia mteja anaweza kutumia huduma ya Halal-Pesa kutoa sadaka msikitini.Mmoja wa wateja, Hawa Hilal aliwaambia waandishi wa habari sema huduma imekuja kwa wakati muafaka kipindi cha mwezi Ramadhani.Mkurugenzi Mtendaji wa Benki ya Amana, Dk Muhsin Masoud, alisema uanzishwaji huduma hiyo kutaleta matokeo chanya katika uwekaji amana kwa kutumia kanuni za dini ya Kiislamu.Alisema kwa kuanzisha huduma hiyo wanaunga mkono juhudi za serikali za kupeleka huduma za fedha karibu zaidi na wananchi hapa nchini.