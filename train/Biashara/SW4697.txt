 Ombi hilo lilitolewa juzi na baadhi ya wananchi katika kijiji cha Zanzui wilayani humo wakati wakizungumza na waandishi wa habari waliotembelea kijiji hicho kujionea jinsi wanavyokabiliwa na upungufu wa chakula.Walisema kuwa kitendo cha serikali kuwaagiza wafanyabiashara hao kuyasaga mahindi hayo na kuwauzia unga kwa bei elekezi ya shilingi 900 kwa kilo badala ya mahindi, kunawafanya waendelee kukabiliwa na upungufu wa chakula kwani wengi wao wanapenda kununua mahindi badala ya unga. Serikali yetu imefanya vizuri kuwapatia vibali na kuwaruhusu hawa wafanyabiashara kununua mahindi hayo kwa bei nafuu huko Sumbawanga hadi kuyaleta hapa wilayani kwetu Maswa, lakini pia tunaomba iwaruhusu ili waweze kutuuzia mahindi kwa bei itakayopangwa na serikali na siyo unga, alisema Yunge Lutonja.Walisema kuwa wakinunua mahindi yatawawezesha kumudu njaa inayowakabili, ikiwa ni pamoja na hata kupika makande badala ya uji na unga tu huku wengine wakilalamikia kuwa katika maeneo yao ya vijijini huwa hawatumii unga wa sembe isipokuwa unga wa dona.Mfanyabiashara wa nafaka Thomas Ndaki ambaye pia ni mmiliki wa Kiwanda cha Kusaga na kukoboa nafaka cha Ndaki Posho Mill kilichoko katika kijiji cha Zanzui wilayani humo alisema kuwa licha ya changamoto za kusafirisha mahindi hayo kutoka katika maghala ya Taifa yaliyoko katika mikoa ya Katavi na Rukwa lakini wanakabiliwa na malalamiko ya wananchi kutaka wauziwe mahindi badala ya unga.