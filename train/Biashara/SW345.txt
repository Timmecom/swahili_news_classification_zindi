 SERIKALI imesema haitambui mpa ngo uliotangazwa na kampuni tanzu ya Bharti Airtel iliyochapisha taarifa kuwa inakusudia kufanya usajili wa awali katika soko la hisa la kimataifa, ikiwa na lengo la kuanza kuuza hisa.Pia imesema wawekezaji (Airtel Africa Limited) wanaodaiwa kununua hisa za Kampuni ya Bharti Airtel kwenye nchi 14 za Afrika ikiwamo Tanzania, wajue kuwa umiliki wao kwenye Kampuni ya Airtel Tanzania utategemea ridhaa ya serikali kupitia kwa Msajili wa Hazina na hatma ya majadiliano yanayofanywa kati ya Bharti Airtel na serikali.Katika mkutano wake na waandishi wa habari jana hapa, Msajili wa Hazina, Athumani Mbuttuka alisema Oktoba 24, mwaka huu, Kampuni ya Airtel Africa Ltd ambayo ni kampuni tanzu ya Bharti Airtel iliyosajiliwa jijini London, Uingereza ilichapisha taarifa kuwa inakusudia kufanya usajili wa awali katika soko la hisa la kimataifa ikiwa na lengo la kuanza kuuza hisa kwenye soko hilo. Serikali haitambui wawekezaji wapya wa Kampuni ya Bharti Airtel na mpango wa kampuni hiyo wa kukaribisha wanahisa wapya ndani ya kampuni waliyoiita kwa jina la Airtel Africa Limited ambayo inadaiwa imesajiliwa London, Uingereza,  alisema Mbuttuka.Alisema wabia wa Kampuni ya Airtel Tanzania yaani Serikali ya Jamhuri ya Muungano wa Tanzania na Bharti Airtel wapo kwenye majadiliano ya kuamua mfumo mpya wa uendeshaji na umiliki wa Airtel Tanzania kwa pamoja. Haikuwa halali kwa Bharti Airtel kufanya maamuzi yoyote yanayogusa ubia wa kampuni yetu ya Airtel Tanzania kwa kutangazia umma bila kupata ridhaa ya mbia mwenza ambaye ni Serikali ya Jamhuri ya Muungano wa Tanzania,  alifafanua Msajili wa Hazina.Alisema taarifa iliyotolewa kwa umma na kampuni hiyo Oktoba 24, mwaka huu, ilieleza kuwa makubaliano ya usajili wa awali yamekamilika na wawekezaji sita wakiwemo Warburg Pincus, Temasek, Singtel, Soft Bank Group International na wengine kuwekeza kiasi cha dola za Marekani bilioni 1.25.