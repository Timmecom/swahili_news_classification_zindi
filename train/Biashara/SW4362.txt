 Waziri wa Habari, Utamaduni, Sanaa na Michezo, Dk. Harrison Mwakyembe amesema Mkoa wa Tabora unapaswa kuandaa na kuyaboresha maeneo kwa ajili ya uwekezaji.Amesema mkoa huo una fursa zote zinazofaa kwa uwekezaji ukiwemo usalama lakini lazima kuwe na maeneo yanayofikika kwa urahisi kwa njia zote za usafiri zikiwemo barabara, reli na anga.Dk. Mwakyembe ameyasema hayo leo mjini wakati wa Jukwaa la Fursa za Biashara Mkoa wa Tabora.Kiongozi huyo wa Serikali alikuwa Mwenyekiti wa jukwaa hilo la siku tatu lililomalizika leo. Tuna fursa hizi sawa, lakini lazima tuwe na vitu vya zaida ili wawekezaji wakija Tabora kwanza iteue na itenge eneo kubwa la kutosha la uwekezaji eneo hilo liwe linafikika kwa urahisi kwa barabara nzuri, na miundombinu ile ya maji na umeme, hapa Tabora kwa kweli mnahitaji strategic plan (mpango mkakati) amesema.Dk. Mwakyembe amesema, kama eneo hilo lipo mbali na mjini kwenye huduma za kibenki, migahawa, maduka nk, wadau wa maendeleo wa ndani na nje wapewe vivutio maalumu kujenga na kutoa huduma.Amesema, ili kuvutia uwekezaji Tabora kusiwe na urasimu kupata viwanja na pia zibandikwe picha kubwa kwenye ofisi zote za umma zinazobainisha maeneo ya kuwekeza na mahitaji.Viongozi mbalimbali wamehudhuria jukwaa la Tabora akiwemo Waziri wa Viwanda, Biashara na Uwekezaji Joseph Kakunda, Mwenyekiti wa Bodi ya Kampuni ya Magazeti ya Serikali (TSN), Hab Mkwizu na Mwenyekiti wa Chama cha Mapinduzi (CCM) Mkoa wa Tabora, Hassan Wakasuvi.Viongozi wengine waliohudhuria jukwaa hilo ni wakuu wa wilaya, wakurugenzi watendaji wa Halmashauri, makatibu tawala wa wilaya, wenyeviti wa halmashauri za wilaya, wakuu wa taasisi na waendai wengine mkoani humo.