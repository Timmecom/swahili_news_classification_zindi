 Mwenyekiti wa Chama cha Wasindikaji wa Mafuta ya Alizeti Mkoa wa Dodoma, Ringo Iringo alisema hayo katika mahojiano na mwandishi wa habari hizi jana.Alisema mashine hiyo, ina uwezo wa kuchuja mafuta hadi kufikia viwango vilivyowekwa na Shirika la Viwango Nchini (TBS).Pia, alisema mashine hiyo, ina uwezo wa kuongeza ubora wa watuamiaji wa mafuta hayo kwa soko la ndani na nje, kuwa ya gharama nafuu na vifaa kwa ajili ya matengenezo yake vyote vitapatikana kwa urahisi hapa Dodoma.Ringo ambaye ni Mwenyekiti wa vikundi 62 vya wasindikaji wa mafuta ya alizeti katika wilaya zote za Mkoa wa Dodoma, alisema mashine hiyo imebuniwa na wataalamu wa Tanzania kutoka Chuo cha Mafunzo ya Ufundi (VETA) na Tanzania Engineering and Manufacturing Design Organisation (TEMDO).Alisema wataalamu hao, pia wameweza kushirikiana na mtaalamu kutoka Ethiopia na kufadhiliwa na Shirika la Kimataifa la Maendeleo ya Viwanda (UNIDO).Kwa upande wake, Mwakilishi Mkazi wa UNIDO nchini anayeshughulika na miradi ya maendeleo kwa kuongeza viwango vya ubora wa bidhaa za mafuta ya mbegu ili kupata ubora wa juu zaidi na kukuza tija, Dk Vedastus Timothy alisema uwezo wa mashine hiyo ni wa juu.Alisema kutokana na ubora wake, pia ubora wa mafuta ya alizeti utakuwa wa kiwango cha juu, na gharama ya kuchuja mafuta hayo itashuka hadi Sh 220 kwa lita moja, na kueleza gharama ya kutengeneza mtambo huo hadi kukamilika ni Sh milioni saba.Alitoa mwito kwa walaji na wafanyabiashara wa mafuta ya alizeti, kuelekeza juhudi zao katika bidhaa zitakazozalishwa na mashine zenye viwango.Pia, alisema kikundi cha wasindikaji wa mafuta ya alizeti mkoani Dodoma, kimeweza kutengeneza maabara maalumu ya kisasa na kuajiri mtaalamu wa bidhaa za vyakula kutoka Chuo Kikuu cha Sokoine Morogoro (SUA) ili kudhibiti ubora wa mafuta ili kudhibiti viwango.