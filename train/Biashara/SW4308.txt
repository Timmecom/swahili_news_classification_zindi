 Hayo yalisemwa na Waziri wa Biashara, Viwanda na Masoko, Nassor Ahmed Mazrui wakati akiwasilisha Makadirio ya Mapato na Matumizi ya Wizara yake kwa Mwaka wa Fedha 2015/2016 katika Baraza la Wawakilishi mjini hapa.Alisema kazi ya kudhibiti bei ya vyakula muhimu vinavyotumika kwa wingi na wananchi imekuwa ikifanywa na Serikali ili kupunguza ukali wa maisha na kuacha wafanyabiashara kupandisha kiholela bei hizo.Mazrui alisema uamuzi huo kwa kiasi kikubwa umesaidia kutoa unafuu na kuwawezesha wananchi wengi kumudu kujipatia mahitaji ya kila siku ya chakula bila ya matatizo.Alisema hali ya uingizaji wa chakula muhimu Zanzibar ilionesha kuwepo kwa wastani wa tani 124,189 za vyakula muhimu ambavyo ni mchele, unga wa ngano pamoja na sukari kwa ajili ya soko la ndani.Alisema utulivu wa kisiasa nchini chini ya Serikali ya Umoja wa Kitaifa kwa kiasi kikubwa umesaidia kudhibiti na kuwepo kwa mwenendo mzuri wa bei za vyakula hivyo huku Serikali ikitekeleza Sera ya kusimamia bei hizo. Uamuzi wa Serikali ya Mapinduzi ya Zanzibar wa kudhibiti bei ya bidhaa muhimu za vyakula zisipande kiholela bado upo ambapo lengo lake ni kuwawezesha wananchi kumudu gharama za maisha bila ya matatizo,  alisema.Aidha Mazrui aliwapongeza wakulima wa Zanzibar kwa kazi kubwa ya kuimarisha kilimo cha mazao mbalimbali na hivyo kupunguza kwa kiasi kikubwa kuagiza bidhaa hizo Tanzania Bara.Alisema wakulima wengi hivi sasa wamekuwa wakilima bidhaa mbalimbali ikiwemo matunda aina ya matikiti maji na kuuza katika hoteli za kitalii na kujipatia fedha, hatua ambayo inatia moyo na inakwenda sambamba na malengo ya mapinduzi katika Sekta ya Kilimo. Wizara ya Biashara, Viwanda na Masoko inawapongeza wakulima wa Zanzibar kwa juhudi kubwa wanazozichukua katika kuimarisha Sekta ya Kilimo cha Biashara ambacho kinakwenda sambamba na malengo ya mapinduzi ya kilimo,  alisema.Mazrui alisema Serikali inaendelea na mikakati yake ya kuweka mazingira mazuri ya kuwepo kwa viwanda vya aina mbalimbali ambavyo vitasaidia kuongeza pato la taifa na kutoa ajira kwa vijana.Aliitaja mikakati hiyo inayochukuliwa na Serikali kwa sasa kuwa ni pamoja na kuandaa Sera ya Maendeleo ya Viwanda pamoja na kuandaa Sera ya Maendeleo ya Sekta Binafsi ili kutoa mchango mkubwa katika viwanda.Alisema Serikali inafahamu shauku ya wananchi pamoja na wajumbe wa Baraza la Wawakilishi kuhusu kuwepo kwa viwanda vingi nchini ambavyo vitazalisha ajira kwa wananchi pamoja na wakulima kuuza bidhaa zao mbalimbali katika viwanda vya kusindika mazao. Kipo kilio kikubwa cha wananchi wengi kwamba wanahitaji kuwepo kwa viwanda mbalimbali ambavyo vitazalisha ajira pamoja na kuwawezesha wakulima kupata soko la kuuza bidhaa zao kazi ambayo inafanywa kwa kutayarisha Sera ya Viwanda,  alisema.Mazrui aliliomba Baraza la Wawakilishi kuidhinisha jumla ya Sh milioni 6,608.30 kwa ajili ya utekelezaji wa programu nne, ikiwemo ya uimarishaji wa viwanda na ujasiriamali, maendeleo ya ukuzaji wa biashara pamoja na viwango na udhibiti wa ubora wa bidhaa.