 Wafanyabiashara hao zaidi ya 500 wakiwa wamekusanyika katika eneo la Masuka mjini hapa, kutaka kufanya maandamano kwenda kuonana na mkuu wa mkoa ofisini kwake kumuelezea kero hizo ili zipatiwe ufumbuzi, ambapo maduka mengi yalionekana kufungwa.Baadhi ya wafanyabiashara waliozungumza na waandishi wa habari, kabla ya kuanza maandamano kwenda ofisi za Mkuu wa Mkoa, Mrisho Emiliani, Joseph Molel, Salvatory Shayo, Salum Magona walilalamikia mashine hizo za risiti kuuzwa Sh 800,000 na wakilazimishwa kununua maeneo ambayo TRA imepanga, fedha ambazo ni nyingi kulinganisha na mitaji ya maduka yao kama wajasiriamali.Walidai kuwa kinachowaumiza zaidi ni kukatwa asilimia 18 kama kodi kwa bidhaa wanazouza, huku soko huria likiwa na bei ya kupanda na kushuka kulingana na msimu, na wakati mwingine bidhaa husika haina faida kama ambavyo serikali inafikiria.Meneja wa TRA mkoa wa Morogoro, Kilomba Kanse, alifika eneo hilo la Masika kujaribu kuzungumza na wafanyabiashara hao bila mafanikio, ambapo aliwaeleza kuwa alipokea taarifa juzi saa 10 jioni kuwa Serikali imeongeza muda wa matumizi ya risiti hadi Desemba 31 mwaka huu badala ya Novemba 15 mwaka huu, na kwamba kama kungekuwa na maelekezo zaidi ya Serikali ni baada ya tarehe hiyo.Ingawa mwandishi wa habari hizi alishuhudia tangazo la kuhimiza matumizi ya risiti katika gari ya TRA siku hiyo hiyo ya mgomo wa wafanyabiashara majira ya saa 4:00 asubuhi, bado Kanse alidai matangazo yaliyokuwa yakitolewa yalisitishwa kutokana na tamko hilo la Serikali.Mwenyekiti wa wafanyabiashara hao wa kati, Ali Mamba, alikataa kuwasilisha kero zao kwa TRA, kwa madai imeshindwa kuwasikiliza kwa muda mrefu, ndio maana wanataka kumuona Mkuu wa mkoa ambapo jitihada zao zilizaa matunda kwa Mkuu wa Mkoa kuwaruhusu wafanyabiashara wanane kuwawakilisha wenzao kukutana na kamati ya ulinzi na usalama ya Mkoa, ingawa wafanyabiashara wengine waliendelea na maandamano hadi katika ofisi hizo huku wakizuiwa na Polisi.