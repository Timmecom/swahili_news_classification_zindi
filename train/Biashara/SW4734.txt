 Katika mnada wa wiki iliyopita benki hiyo ya CRDB ilichangia zaidi ya asilimia 70 ya idadi ya mauzo yote ya wiki iliyopita.Meneja Miradi na Biashara wa DSE, Patrick Mususa alisema jana kuwa kampuni tatu zinazoongoza kwa idadi ya hisa zilizouzwa na kununuliwa kuwa ni CRDB kwa asilimia 90.69 inafuatiwa na hisa ya kampuni za bia (TBL) asilimia 7.7 na kampuni ya Sigara iliyouza hisa zake kwa asilimia 1.60.Alisema idadi ya mauzo imeongezeka zaidi ya mara mbili hadi Sh bilioni 15 kutoka Sh bilioni 6.7. Katika mnada huo, idadi ya hisa zilizouzwa na kununuliwa imeshuka kwa asilimia 32 hadi kufikia Sh milioni 8.7 kutoka Sh milioni 12.8. Mususa alisema idadi ya mtaji wa soko nayo imeshuka kutoka Sh trilioni 20.2 za wiki iliyopita hadi kufikia Sh trilioni 19.7.Kwa upande wa mtaji wa kampuni za ndani nayo imeshuka pia kutoka Sh trilioni 9.4 hadi Sh trilioni 9.1.Kwa upande wa viashiria, Msusa alisema kiashiria cha sekta ya viwanda kimeshuka kwa pointi 266.86 kikiwa kimechangiwa na punguzo la bei ya hisa kwenye kaunta za TCC kwa asilimia 20 na kaunta ya kampuni ya Saruji ya Twiga (TPCC) kwa asilimia 0.34.Alisema kiashiria cha sekta ya huduma za kibenki na za kifedha kimepanda kwa pointi 14.92 kikiwa kimechangiwa na ongezeko la bei ya hisa kwenye kaunta za Benki ya NMB kwa asilimia 2.17. Kiashiria cha sekta ya huduma za kibiashara kimeshuka kwa pointi 16.75 kikiwa kimechangiwa na punguzo la bei ya hisa kwenye kaunta za kampuni ya Swisport kwa asilimia 0.55,  alisema Mususa.