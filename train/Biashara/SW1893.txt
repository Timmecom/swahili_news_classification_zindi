 Waziri Mkuu Kassim Majaliwa kesho anatarajiwa kuzindua Mwongozo wa Uwekezaji Mkoa wa Pwani.Mkuu wa mkoa huo, mhandisi Evarist Ndikilo amesema mjini Kibaha kuwa, Waziri Mkuu atazindua mwongozo huo kwenye kongamano la uwekezaji mkoa wa Pwani.Kongamano hilo litafanyika sambamba na maonesho ya pili ya viwanda Mkoa wa Pwani yaliyofunguliwa jana kwenye viwanja vya ofisi ya Mkuu wa Mkoa huo.Naibu Waziri wa Viwanda na Biashara mhandisi Stella Manyanya alifungua maonesho hayo kwa niaba ya Makamu wa Rais Samia Suluhu Hassan.Wenye viwanda 329 wanashiriki kwenye maonesho ya mwaka huu wakiwemo kutoka mikoa ya Tanga na Dar es Salaam.Ndikilo amesema, hivi sasa Mkoa wa Pwani una viwanda 1,199 vikiwemo vikubwa, vya kati, vidogo na vidogo sana, na kwamba, viwanda zaidi ya 300 vimejengwa katika Serikali ya Awamu ya Tano.Amesema mkoa huo umebaini kuwa, maonesho ya bidhaa zinazozalishwa viwandani ni njia mojawapo ya kukuza biashara za wawekezaji na kutatua changamoto zinazowakabili.Kwa mujibu wa kiongozi huyo, maonesho ya kwanza ya viwanda ya mkoa huo mwaka jana yameleta mafanikio makubwa ikiwa ni pamoja na kuvipatia viwanda masoko wakiwemo wateja kutoka mikoa mbalimbali.