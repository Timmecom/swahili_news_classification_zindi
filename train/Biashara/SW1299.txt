 Aidha, mkutano huo ambao kwa mara ya kwanza utafanyika jijini Dar es Salaam, pamoja na mambo mengine utapambwa na maonesho mbalimbali ya bidhaa zitokanazo na zao hilo.Akizungumza jana jijini Dar es Salaam, Mwenyekiti wa Kamati ya Maandalizi ya Mkutano huo, Dk Herman Moshi, alisema tafiti zinaonesha kaya nyingi za Watanzania zinapenda kufuga kuku ikilinganishwa na mifugo mingine, lakini ufugaji huo umekuwa chini ya kiwango kutokana na kukosa mbinu bora na za kisasa. Jumuiya zote za wafugaji wa kuku ndani ya SADC zinakutana Dar es Salaam kuanzia Desemba 3 mwaka huu, hivyo nawaomba Watanzania mjitokeze kujifunza mbinu bora za ufugaji wa kuku na mazao yake kutoka kwa wenzetu wa mataifa mbalimbali,  alisema Dk Moshi.Alifafanua kuwa kuku wakifugwa ipasavyo kwa muda mfupi wanaweza kutoa mayai mengi, uzito mkubwa, hivyo kukuza uchumi wa kaya na taifa kwa kasi kubwa.Alisisitiza kuwa mkutano huo, ambao utakaribisha watu wote, utatoa taswira chanya ya namna bora na ya kisasa ya ufugaji wa kuku wenye tija utakaokuwa na malengo ya kukuza uchumi wa mtu na taifa kwa ujumla. Wadau wa zao hili na wafugaji watapata fursa ya kuwasilisha aina ya kuku wanaowafuga na wataruhusiwa kuwauza lengo likiwa ni kukuza zao hili."Kwa upande wake, Mratibu wa Mkutano huo kutoka Baraza la US GRAINS, Tawi la Tanzania, Mary Ngalaba, alisema mbali ya maandalizi ya mkutano huo, pia kwa sasa wako kwenye mchakato wa kumalizia kazi ya uundaji wa Chama Kikuu cha Kitaifa cha Ufugaji Kuku ambacho hakipo nchini ikilinganishwa na mataifa mengine.Alisema uundaji wa chama hicho kwa kushirikisha jumuiya za ufugaji nchini unatarajia kumalizika Septemba mwaka huu.