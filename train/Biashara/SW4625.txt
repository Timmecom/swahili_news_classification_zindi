 Maazimio hayo yametolewa hivi karibuni na wakulima hao katika mkutano wao uliofanyika Bumbuli ukiwashirikisha wenyeviti wa vijiji wapatao 100, wa kutoka katika Wilaya za Lushoto na Korogwe.Akizungumza katika mkutano huo, Zubery Shimuhina alisema kuwa wapo tayari kutoa ushirikiano wa hali na mali kwa mwekezaji Mponde Tea Estate na uongozi wa ushirika wa wakulima wa UTEGA, katika kuhakikisha yanapatikana mahitaji muhimu ya kiwanda hicho, ambayo ni majani ya chai na kuni za kunyaushia majani.Shimuhina alisema kuwa wana imani kubwa na uongozi wa UTEGA kwamba ndiyo utakaoweza kuwaunganisha kati ya wakulima na mwekezaji na siyo kikundi kingine chochote kwa sababu serikali ilikikabidhi kiwanda hicho kupitia kwa ushirika huo.Kwa upande wake, Mbunge wa Korogwe kwa tiketi ya CCM, Steven Ngonyani (Profesa Maji Marefu) alisema kuwa hatua ya wakulima kuungana na kuazimia kwa pamoja kupeleka majani yao katika kiwanda cha Mponde ni ya kuungwa mkono.Alisema ni hatua ya kupongezwa kwa sababu viwanda vilivyopo Korogwe kwa sasa havina uwezo wa kununua majani ya chai ya wakulima wote.Mbunge huyo alisema viwanda vya Dindira na Ambangulu vilivyopo Korogwe vina mashamba yao makubwa ambayo yana uwezo wa kutosheleza mahitaji ya viwanda hivyo bila ya kutegemea kununua majani mengine kutoka kwa wakulima wadogo wa wilaya za Korogwe na Lushoto.Kwa upande wa Mkurugenzi wa Bodi ya Chai (TTB), Mathias Asenga alipotafutwa kuelezea hatma ya wakulima wa Bumbuli kutokana na kufungwa kwa Kiwanda cha Mponde alikiri kwamba wakulima hao wanateseka sana kutokana na kufungwa kwa kiwanda hicho.Hata hivyo, alisema kuwa kutokana na hali kuwa mbaya kwa sasa jitihada za makusudi zinafanyika ili kunusuru wananchi wasiendelee kuteseka, wameanza vikao vya mfululizo baina ya Bodi kwa kuvishirikisha vyanzo vyote muhimu vinavyohusika katika kupata ufumbuzi wa mgogoro huo.Mkurugenzi huyo alisema kuwa muda wowote kuanzia sasa kiwanda kitafunguliwa na kitafanya kazi kwa mwekezaji yuleyule Mponde Tea Estate kama kawaida.