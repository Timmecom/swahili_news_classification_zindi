 Mazrui alisema lengo la Shirika la Biashara la taifa (ZSTC) ni kununua karafuu zaidi ya tani 4,500 kutoka kwa wakulima katika msimu wa mavuno. Alisema kutokana na mavuno yalivyo, kuna matarajio ya kuvuka malengo.Alisema Serikali imejipanga kuhakikisha kwamba inanunua karafuu zote kutoka kwa wakulima na kuwalipa fedha taslimu. Alisisitiza hakuna mpango wa kuwakopa. Serikali imejizatiti kununua karafuu zote kutoka kwa wakulima Unguja na Pemba katika kipindi cha msimu wa mavuno kinachoendelea sasa na hakuna mkulima atakayepeleka karafuu zake kuuza, akashindwa kulipwa fedha taslimu,  alisema.Alifafanua Serikali imejizatiti kuimarisha maeneo yote ya vituo vya kununua karafuu. Alisema vituo vinne vipya vimejengwa katika kisiwa cha Pemba vikiwa na huduma zote muhimu.Alitaka wakulima kuhakikisha wanauza karafuu zao ZSTC na kuachana na magendo, ambayo huathiri uchumi. Alitoa mfano kuwa wakulima hawatakiwi kuhifadhi na kuziweka karafuu zao ndani ya nyumba zao, kwani Sheria ya Karafuu inaliruhusu Shirika la Taifa la Biashara kuzichukua na kuzihifadhi wao kwa usalama. Sheria ya Karafuu na uhifadhi wake ipo wazi, mwananchi hatakiwi kuzihifadhi Karafuu ndani ya nyumba na kama hataki kuziuza kwa wakati ule, anatakiwa kuzipeleka katika Shirika la Taifa la Biashara kuhifadhiwa hadi atakapotaka kuziuza,  alisema.Kwa mujibu wa sheria hiyo, mkulima wa Karafuu kama hataki kuuza karafuu zake, basi anatakiwa kuzipeleka katika ofisi za ZSTC kwa ajili ya kuhifadhiwa hadi hapo atakapotaka kuziuza, ikiwa ni njia mojawapo ya kupambana na kuepuka magendo ya karafuu.Magendo ya karafuu ambayo yalishamiri katika miaka ya 1990 hadi 2000, yamepungua kwa kiasi kikubwa, kufuatia kuimarika kwa doria za ulinzi, zinazofanywa na vikosi vya ulinzi kushirikiana na wananchi kupitia Polisi jamii.ZSTC limepanga kutumia zaidi ya Sh bilioni 79 kwa ajili ya kununua karafuu kutoka kwa wakulima katika msimu wa mavuno wa mwaka 2013/2014.Kisiwa cha Pemba kinaongoza kwa uzalishaji wa Karafuu nyingi kwa asilimia 90. Kisiwani Pemba karafuu hulimwa kwa wingi katika Mkoa wa Kusini Pemba, eneo la Mkoani.