 Mkurugenzi Mkuu wa EPZA, Joseph Simbakalia alisema hayo jijini Dar es Salaam juzi wakati akizungumzia semina hiyo, itakayofanyika kesho jijini hapa na itashirikisha taasisi mbalimbali za fedha nchini.Alisema wameamua kuja na programu hiyo ili kuhakikisha sekta hiyo, inatoa mchango wake kwenye mapinduzi ya viwanda kwani kwa miaka iliyopita, walikuwa wanatumia rasilimali za ndani kuendeleza viwanda,jambo lililoleta tija kwa maendeleo ya taifa. Ndio maana tumeamua kuungana na benki ya TIB, ili wadau wakae na kuangalia jinsi gani ya kufanya kuhakikisha mapinduzi ya viwanda nchini yanafanyika kwa maendeleo endelevu, alisema Simbakalia.Alisema EPZA inahitaji zaidi ya Sh trilioni tatu kwa miaka saba ijayo, kumalizia miradi miwili mikubwa ya uwekezaji na kwamba fedha hizo ni nyingi na wanaangalia jinsi ya kuzipata. Miradi hiyo ni ule wa Ukanda wa Uwekezaji ulioko Bagamoyo na eneo jingine ni lile lililopo Kurasini.Aidha, aliongeza mamlaka hiyo inaendelea na mipango ya kupata fedha kwa ajili ya kuwalipa fidia wananchi, waliohamishwa kwenye ardhi yao kupisha uwekezaji kwenye maeneo hayo. Naibu Mkurugenzi Mtendaji wa benki ya TIB, Jaffer Machano alisema hakuna benki nchini, inayoweza kutoa kiasi hicho kikubwa cha fedha kwa ajili ya miradi hiyo.