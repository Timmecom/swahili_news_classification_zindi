 Naibu Waziri huyo alisema wakati msimu unaelekea ukingoni pamba ambayo imenunuliwa hadi kufikia wiki ya jana ilikuwa kilo milioni 100 tu.Zambi alisema hayo wakati akitoa ufafanuzi wa kilichojiri katika ziara yake ya Maswa iliyofanywa Agosti tisa mwaka huu ambapo gazeti moja nchini (sio gazeti hili) lilisema Naibu Waziri huyo alikumbwa na tafrani la kushambuliwa na wakulima.Alisema kutokana na upungufu huo huenda fedha zilizotengwa kiasi cha Sh bilioni 8 kwa ajili ya kufidia bei ya pamba kutotumika zote.Fedha hizo zilitengwa kuwezesha wanunuzi wa pamba kununua pamba zaidi ya tani 750 iliyopendekezwa na serikali.Fedha hizo kwa mujibu wa maelezo ya waziri ni malipo kwa halmashauri ili zao hilo linunuliwe kwa tani hizo. Halmashauri katika mikoa 12 inayolima pamba ndio wafaidika na fedha hizo.Naibu Waziri huyo alisema pamoja na kasi nzuri ya ununuzi wa pamba ameagiza usafi wa pamba kuzingatiwa na ikibidi wanunuzi warejeshe pamba iliyo mbovu mara wanapokagua na kubaini kwamba wakulima wamefanya makusudi kuongeza uzito.Alisema kumekuwepo na njama za wakulima kuongeza wa pamba kwa kuongeza mchanga na hata kutia maji.Upo mfano wa wazi kabisa kwamba kinu cha kuchambulia pamba cha Nkalalo wilayani Kwimba kimeingia hasara kubwa ya kinu na hata mapato baada ya kununua tani 2,000 za pamba, sawa na kilo milioni 2 na baada ya kuchambua wakapata tani 72 za mchanga.Aidha alisema katika ziara yake hiyo ya kikazi ya kukagua malalamiko ya wakulima hasa ya mizani katika mikoa ya Mwanza na Simiyu, mikoa hiyo mengi ya maghala yana matatizo ya usafi, hali ambayo inaweza kusababisha pamba ya Tanzania kimataifa kukosa soko.Aliagiza Bodi ya Pamba kutumia kila nafasi kufundisha wakulima wa pamba umuhimu wa kuwa na pamba safi kwa ajili ya kulinda soko.Alisema kwamba alipofika kituo cha Kadoto, kata ya Kadoto wilayani Maswa akiwa na mbunge wa Maswa Mashariki, John Shibuda hawakukumbwa na mtafaruku wowote.Alisema yeye alichofanya pale ni kuangalia kituo kutoa maagizo ya wizara kuhusu usafi na baadaye kujibu maswali ya wananchi na hapakuwepo na dalili zozote za uvunjifu wa amani.Alisema baada ya mazungumzo yake wananchi hao walimuomba hela kidogo waweze kunywa pombe na yeye alitoa Sh 10,000 akaendelea na safari."Hili la kupigwa sijui limeanzia wapi," alisema Naibu Waziri huyo ambaye alisema taarifa hiyo imemletea usumbufu mkubwa kwake na wapiga kura wake.