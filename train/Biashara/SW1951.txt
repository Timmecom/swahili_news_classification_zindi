 SERIKALI ya Tanzania kupitia Shirika lake la Maendeleo ya Petroli (TPDC), imedhamiria kuongeza kasi ya utafi ti wa uwepo wa mafuta nchini hasa katika eneo la Eyasi Wembere.Kasi hiyo itakayokwenda sambamba na kuongeza upatikanaji wa gesi asilia katika kisima cha Tausi kilichopo Mnazi Bay, kaskazini mkoani Mtwara, inatarajiwa kuonekana katika mwaka huu wa fedha.Kwa kuanzia, TPDC inatarajiwa kuchimba visima vitatu vya majaribio ya utafutaji mafuta vyenye ukubwa wa meta 300 kupata picha halisi za miamba na data za mitetemo katika eneo la utafutaji mafuta katika Kitalu cha Eyasi Wembere, ambacho kina ukubwa wa kilometa za mraba 19.2.Hayo yamethibitishwa na Mjiofizikia wa shirika hilo, Faustine Kayombo alipokuwa anazungumzia maendeleo ya utafiti wa upatikanaji mafuta na ongezeko la gesi asilia nchini.Amesema, utafiti unaendelea huku kukiwa na hatua mbalimbali za maendeleo, ambapo katika mwaka huu wa fedha, zimetengwa fedha kwa ajili hiyo.Alisema katika eneo hilo la Eyasi Wembere, wametenga eneo maalumu kwa lengo la kutafuta mafuta kutokana na kuwepo katika Bonde la Ufa upande wa Mashariki.Nchi nyingine za ukanda huo kama Uganda ilipata mafuta katika bonde hilo upande wa magharibi katika eneo la Ziwa Albert. Aidha, Kenya wamepata mafuta huko Turkana na viashiria vinaonesha katika eneo hilo upande wa Tanzania kunaweza kuwa na mafuta.Mtaalamu huyo alisema;  Ukiangalia kijiolojia, Uganda wamegundua mafuta na mazingira yake yanafanana na eneo la upande wa Tanzania katika Eyasi Wembere, hivyo katika mwaka huu wa fedha Shirika linatarajia kuchimba visima vitatu vifupi ili kufahamu mpangilio wa miamba ukoje na tabia zake, visima hivyo vina ukubwa wa mita 300 kila kimoja ili kupata picha halisi za miamba na data za mitetemo ikisaidia kupata picha halisi. Akizungumzia fedha kwa ajili ya utafiti huo, alisema zipo kwenye bajeti ya maendeleo katika mwaka huu wa fedha na tayari manunuzi mchakato wake ulianza mwaka uliopita kwa kutegemea fedha za ndani.Alisema kutokana na kuongezeka kwa uchumbaji gesi asilia, Watanzania wanatakiwa kuendelea kuwa na subira kuwa ipo siku itatangazwa ugunduzi wa mafuta na gesi asilia kuongezeka kwa kiasi kikubwa.Aidha, akizungumzia ongezeko la kiwango cha gesi asilia nchini, alisema idara ya utafiti, uendelezaji na uzalishaji ina vitalu vinne ambavyo ni vya mkakati vilivyopo Mnazi Bay Kaskazini, Songosongo. Kwamba mwaka uliopita wa fedha, ulifanyika utafiti wa data za mitetemo na kuonesha uwezekana wa kuchimba gesi kwa kuwepo mashapu matatu yenye gesi ya kutosha.Alisema takwimu za awali, zimeonekana za kutosha na mwaka huu wa fedha, wataanza kuchimba katika shapu mojawapo kwa kuchimba kisima cha kwanza kitakachoitwa Tausi, kinachokadiriwa kuwa na gesi yenye futi za ujazo trilioni 1.5.Alisema Kitalu cha pili cha West Songosongo, kina futi za ujazo bilioni 682 kwa sasa na kwamba nchi inaandaa takwimu za kiuchumi, zitakazowasilishwa serikalini kwa lengo la kuombea fedha ili kuhakikisha mradi huo unafanikiwa.Aidha, katika kitalu hicho, kwa mwaka huu wana mpango wa kukusanya data za mitetemo katika maeneo hayo ili kupata takwimu za jumla, kwani zilizokusanywa awali zilikuwa nusu hivyo, data za mitetemo zitabainisha zaidi chini kuna ni nini.Hivi karibuni, Waziri wa Nishati, Dk Medard Kalemani alitangaza serikali kwa kushirikiana na kampuni ya mafuta ya Total, itafanya utafiti ili kuongeza kasi ya kuifanya Tanzania kuwa nchi ya uchumi wa kati.