 KIWANJA cha Ndege cha Lindi kinatarajiwa kuvutia biashara na uwekezaji ndani ya mkoa huo.Hayo yamesemwa na Mkuu wa Mkoa wa Lindi, Godfrey Zambi wakati alipozungumza na waandishi wa habari kutoka Kampuni ya Magazeti ya Serikali (TSN).Zambi alisema ingawa kiwanja hicho kinaendelea kutumika kwa ndege chache hasa za viongozi, kinatarajiwa kuingia katika matengenezo makubwa wakati wowote hali itakayoruhusu kutua ndege nyingi na kubwa kutoka maeneo mbalimbali ya ndani na nje ya nchi.Alisema kiwanja hicho tayari kimekabidhiwa kwa Wakala wa Barabara Tanzania (Tanroads) kwa ajili ya ujenzi wa kisasa utakaoruhusu ndege za ukubwa wowote kutua hali itakayochangia kuwa na watalii wengi watakaoutembelea mkoa huo mashuhuri duniani.Zambi alisema moja ya maajabu ndani ya kiwanja hicho ni kutokana na uwepo wa njia tatu tofauti za kuruka na kutua ndege na kuongeza kuwa kutokana na hali hiyo, kiwanja hicho hakitaruhusu ndege kushindwa kutua au kuruka kwa sababu za hali ya hewa tofauti na mikoa mingine.Meneja wa Wakala wa Barabara Tanzania (Tanroads) Mkoa wa Lindi ambaye amekabidhiwa kiwanja hicho kwa ajili ya ujenzi, Isaac Mwanawima amesema Mkoa wa Lindi una viwanja vitatu vya ndege ambavyo ni kiwanja cha ndege cha Nachingwea, Kilwa Masoko na Kiwanja cha Ndege cha Lindi.Alisema usanifu umekamilika katika viwanja viwili ambavyo ni Kiwanja cha Ndege cha Kilwa Masoko na Kiwanja cha Ndege cha Lindi ambacho kitajengwa kwa kuzingatia njia tatu za kuruka na kutua ndege kama kilivyosanifiwa wakati wa ukoloni.Akizungumzia ujenzi wa njia tatu za kuruka na kutua kwa ndege, Mwanawima amesema hali hiyo ni ya kipekee katika kiwanja hicho kutokana na hali ya upepo Mkoa wa Lindi kubadilika mara kwa mara.Alisema kutokana na tatizo hilo, ujenzi wake utalazimu kuweka njia hizo ili kumfanya rubani kutua au kupaa kutokana na mwelekeo wa upepo kwa wakati huo.  Kwa kuweka njia tatu za kuruka na kutua kwa ndege kutarahisisha upepo ukibadili mwelekeo rubani atachagua njia itakayokuwa salama ama kutua au kupaa ili kuepuka usumbufu," amesema Mwanawima.Mwanawima alisema viwanja vya Lindi na Kilwa Masoko usanifu wake umekamilika kinachosubiriwa sasa ni kibali kwa ajili ya kuanza kazi za ujenzi ambapo kikikamilika kitavutia wasafiri wengi kwenda katika Mkoa wa Lindi kwa ajili ya biashara, uwekezaji na utalii.Kwa upande wa Kiwanja cha Ndege cha Nachingwea, Mwanawima amesema hakijafanyiwa usanifu, lakini kinatarajiwa kufanyiwa ukarabati ambapo kitapandishwa hadhi hadi kufikia kiwango cha changarawe.