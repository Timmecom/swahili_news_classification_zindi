 UJUMBE wa kampuni kubwa 16 za uwekezaji kutoka Austria unatarajiwa kufanya ziara ya kikazi kwa siku mbili nchini.Hali hiyo inatokana na jitihada zinazofanywa na Wizara ya Mambo ya Nje na Ushirikiano wa Afrika Mashariki kwa kushirikiana na Ubalozi wa Tanzania nchini Ujerumani.Kwa mujibu wa taarifa iliyotolewa na Wizara Mambo ya Nje na Ushirikiano wa Afrika Mashariki kupitia kwa Msemaji wake, ziara hiyo itakayoanza leo hadi keshokutwa, pamoja na kukuza diplomasia ya uchumi inalenga kutafuta na kuleta wawekezaji wenye nia ili wawekeze katika maeneo mbalimbali ili kukuza uchumi na kuinua kipato cha wananchi.Taarifa hiyo imesema kampuni hizo za Austria, yana nia ya kuangalia fursa za uwekezaji katika sekta mbalimbali ikiwemo afya, mawasiliano ya simu, umeme wa kutumia maji na usafirishaji huku ujumbe wa kampuni nane ukiomba kuonana na kufanya majadiliano na viongozi wa wizara mbalimbali Januari 29, jijini Dodoma.Viongozi wanaotarajiwa kukutana na ujumbe huo ni Waziri wa Kilimo Japhet Hasunga, Waziri wa Nishati Dk Medard Kalemani , Waziri wa Fedha na Mipango Dk Philip Mpango, Waziri wa Afya, Maendeleo ya Jamii, Jinsia, Wanawake na Watoto Ummy Mwalimu na Waziri wa Ujenzi, Uchukuzi na Mawasiliano Isack Kamwelwe. Lengo la ujumbe huo kukutana na Mawaziri hao ni kutaka kufahamu kuhusu kazi na miradi mbalimbali inayosimamiwa na kutekelezwa na wizara hizo ili waone namna ya kuwekeza katika maeneo hayo,  ilisema taarifa hiyo.Aidha ilielezwa kuwa ujumbe huo pia utashiriki kwenye Kongamano la Biashara, lililoandaliwa kwa ushirikiano kati ya Chama cha Wafanyabiashara, Wakulima na Wenyeviwanda Tanzania (TCCIA) na Ubalozi wa Austria linalotarajiwa kufanyika leo jijini Dar es Salaam .Kwa mujibu wa taarifa hiyo, Serikali ya Tanzania na Austria zina mahusiano ya kidiplomasia ya muda mrefu tangu Uhuru ambapo Austria imeendelea kutekeleza miradi mbalimbali kupitia mashirika yasiyo ya kiserikali (NGOs) hususan katika sekta ya kilimo, afya na kuwajengea uwezo wanawake.Taarifa hiyo ilisema ziara ya ujumbe wa makampuni hayo ni dalili njema za kuanza kuimarika zaidi kwa mahusiano kati ya Tanzania na Austria.Wakati huo huo, ujumbe wa wawekezaji kutoka Kampuni ya Bureau Facility Services Pvt Ltd (CISB) ya India ,utafanya ziara nchini kuanzia kesho hadi Februari 2019, inayolenga kukamilisha utaratibu wa kuwekeza katika maeneo kadhaa ikiwemo ujenzi wa kiwanda cha madawa, kutafuta fursa ya kuwekeza kwenye miundombinu kama vile barabara na madaraja na ujenzi wa nyumba na hoteli.Ujumbe huo wa watu watatu, unaoongozwa na Alban Rodricks kutoka CISB , unatarajia kukutana na kufanya mazungumzo na Mawaziri na viongozi wakuu waandamizi wa sekta husika.