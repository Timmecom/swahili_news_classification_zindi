 Meneja wa benki hiyo yenye makao yake makuu mjini Mafinga mkoani Iringa, Ben Mahenge alisema benki hiyo inatarajia kuuza hisa milioni 20 zenye thamani ya Sh bilioni tano zitakazouzwa hadi Septemba 4, mwaka huu, kabla ya kuanza kuuzwa katika Soko la Hisa la Dar es Salaam (DSE). Kila hisa moja inauzwa kwa Sh 250 na kima cha chini cha ununuzi wa hisa ni 100,  alisema na kuongeza kwamba kwa sasa benki hiyo ina wana hisa 4,200. Akizindua uuzaji wa hisa hizo, Lukuvi aliwataka wananchi hususan wa mkoa wa Iringa kujitokeza kwa wingi kununua hisa hizo na kwa kufanya hivyo watakuwa wanashiriki kujenga uchumi wao wenyewe, kwa faida ya familia zao na Taifa kwa ujumla.Katika kuitikia mwito huo, zaidi ya hisa 330,700 zenye thamani ya zaidi ya Sh milioni 82.6 zilinunuliwa na waliohudhuria hafla hiyo iliyofanyika mjini Iringa. Wakati hisa hizo zikiuzwa, Lukuvi alisema;  kwa nchi za wenzetu, hata majirani zetu, biashara ya hisa imekuwa ni sehemu ya maisha yao na kutokana na kuwekeza kwenye eneo hilo wamepata mafanikio makubwa kiuchumi na kijamii. Meneja wa Benki ya Mucoba PLC, alisema wanaonunua hisa na kupata hati wanaweza kuitumia kama dhamana ya kukopa ili wapanue biashara zao au kuwekeza katika shughuli nyingine za kimaendeleo.Naye Mwenyekiti wa Bodi ya Wakurugenzi wa benki hiyo, Attilio Mohele aliwatia moyo Watanzania akiwataka waichangamkie fursa hiyo ya ununuzi wa hisa ambayo pia itawezesha benki hiyo kupanuka zaidi na kuwafikia Watanzania wote.Alisema ubora wa benki hiyo umekuwa ukiongezeka mwaka hadi mwaka jambo lililowezesha kupanua huduma zake hadi kwa wakazi wa Manispaa ya Iringa, Iringa Vijijini na Kilolo.  Benki imekuwa kimbilio la watu wa makundi mbalimbali katika maeneo ambayo huduma zake zinafika.Makundi hayo yanayonufaika na mikopo na huduma zingine za kibenki ni pamoja na wajasiriamali, wakulima na wafanyakazi wa sekta rasmi na isiyo rasmi,  alisema.