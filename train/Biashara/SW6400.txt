 Waziri Mkuu Kassim Majaliwa amesema Serikali inaona tija ya mpango wa Kampuni ya Magazeti ya Serikali (TSN) kuandaa majukwaa ya fursa za biashara na uwekezaji kwenye mikoa.Amesema hayo leo mjini Kibaha wakati anafungua Kongamano la Uwekezaji Mkoa wa Pwani.TSN imeshirikiana na Serikali ya mkoa wa Pwani kuandaa kongamano hilo la siku moja na pia imefanya kazi ya kuzitangaza fursa za biashara na uwekezaji mkoani Pwani.Ameiagiza TSN iandae majukwaa ya fursa kwenye mikoa iliyobaki ili wawekezaji wazifahamu fursa zilizopo.Hadi sasa TSN imeandaa majukwaa ya fursa za biashara na uwekezaji kwenye mikoa ya Simiyu, Mwanza, Geita, Shinyanga, Tanga, Arusha, Tabora, Lindi na Zanzibar.Ameikumbusha mikoa itekeleze agizo lake la kuzitangaza fursa za biashara na uwekezaji ili wawekezaji wazifahamu. Sasa waanze kujipanga vizuri, wawasiliane na TSN, wawasiliane na ESRF, wawasiliane pia na UNDP wahakikishe kwamba wanaendesha makongamano haya ili wawekezaji sasa wachague mahali sahihi pa kwenda kuwekeza amesema.