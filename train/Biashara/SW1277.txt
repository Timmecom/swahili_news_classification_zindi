 Katibu Mkuu Kiongozi, Ombeni Sefue alisema jana jijini Dar es Salaam kuwa mfumo huo unaotarajiwa kuanza mwaka huu utasaidia wakulima kuwa na soko la uhakika, bei nzuri na inayostahili. Alisema hayo baada ya kufungua warsha iliyolenga kuzungumzia mfumo wa soko la bidhaa, faida na changamoto zake. Ni kwa kufanya hivi ndipo wakulima wataanza kuona kilimo kama biashara nyingine na kufanya maamuzi sahihi ya kuwekeza na hivyo kuimarisha sekta hiyo na kupambana na umasikini,  alisema Sefue.Kwa mujibu wa Katibu Mkuu Kiongozi, tayari serikali imeshawekeza fedha nyingi kuhakikisha mfumo huo unaanza nchini ambapo tayari kampuni inayoitwa Tanzania Mercantile Exchange Public Limited Company imeshasajiliwa ili kusimamia mfumo huo.Katika kampuni hiyo, serikali ina asilimia 49 wakati wadau toka sekta binafsi nchini kama ushirika na vyama vya wakulima wana asilimia 51 ya hisa.  Serikali inafanya juhudi kubwa kuhakikisha mfumo huu muhimu unaanza haraka,  alisema.Mfumo huu unawezesha wauzaji na wanunuaji kukutana na kufanya biashara kwa uwazi na kwa kufuata taratibu maalumu zilizowekwa. Nchi kama Ethiopia zimefanikiwa sana katika kuendeleza sekta yake ya kilimo na kufaidisha wakulima wake.Ofisa Mtendaji Mkuu wa Mamlaka ya Soko la Mitaji (CMSA), Nasama Massinda alisema mfumo wa soko la mitaji ni muhimu katika kufanikisha sera ya taifa ya Kilimo Kwanza. Alisema kampuni hiyo itaanza na bidhaa zilizo chini ya mfumo wa stakabaadhi ghalani kama korosho, alizeti na mpunga. Bidhaa nyingine zitaongezeka kadiri mfumo huu utakavyokuwa unakomaa,  alisema. Alisema mfumo huu utasaidia kuleta uwazi, bei nzuri, kupunguza mianya ya rushwa na kuongeza kuaminiana miongoni mwa wadau kwa ujumla.Mshiriki mmojawapo wa warsha hiyo, James Shimbe alisema mfumo huo utasaidia kuimarisha vipato vya wakulima.  Hii ni hatua nzuri tunaiunga mkono,  alisema Shimbe ambaye ni Mkurugenzi wa Huduma na Usimamizi, Bodi ya Pamba Tanzania.Washiriki wa warsha hiyo walikuwa ni pamoja na maofisa waandamizi wa serikali, sekta binafsi, muungano wa vyama vya Ushirika, chama cha wafanyabiashara, viwanda na kilimo (TCCIA) miongoni mwa wengine.