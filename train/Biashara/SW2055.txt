 MKOA wa Ruvuma umetakiwa kuweka mazingira wezeshi ya kuwavutia wawekezaji kuchangamkia fursa za uwekezaji na kuufanya mkoa huo kuwa moja ya maeneo yenye viwanda vingi nchini.Akiwasilisha mada wakati wa uzinduzi wa mwongozo wa uwekezaji mkoani humo mwishoni mwa wiki, Mkurugenzi Mkuu wa Mamlaka ya Ukanda Maalumu wa Uwekezaji nchini (EPZA), Joseph Simbakalia, amesema kutenga maeneo kwa ajili ya uwekezaji wa viwanda na miundombinu muhimu kama barabara, umeme na maji ni hitaji muhimu ambalo kila mwekezaji hupenda kujua kabla ya kufanya uamuzi wa kuwekeza.Mkoa wa Ruvuma kwa mujibu wa takwimu za mwaka 2016, ulikuwa kati ya mikoa 11 iliyokuwa na mchango mkubwa katika pato la taifa. Simbakalia alisema miongoni mwa majukumu ya msingi la mamlaka hiyo ni kuainisha maeneo ya uwekezaji na kuwavutia wawekezaji. Jukumu hili halipaswi kutekelezwa na EPZA peke yake bali tunahimiza serikali za mikoa na wilaya kushirikiana kwa karibu katika kutenga maeneo na kuboresha mazingira ya biashara ili kusudio la ujenzi wa uchumi wa viwanda liende kwa kasi zaidi,  alisema.Mwongozo huu uliozinduliwa na Waziri Mkuu, Kassim Majaliwa, unalenga kuanisha fursa za uzalishaji na kupanua utoaji habari za uwekezaji kwa wawekezaji wa ndani na wa nje.Kwa sasa mkoa wa Ruvuma una viwanda vidogo na vya kati 19 vikiwa katika manispaa ya Songea na mji mdogo wa Mbinga na viwanda vipya vya kuchakata mahindi kimoja kikiwa kinaendelea kujengwa ni sehemu ya viwanda hivyo.Takwimu zinaonyesha asilimia 75.8 ya wakazi wa mkoa wa Ruvuma ni wakulima hasa mazao ya kahawa, karanga, mahindi, viazi, tumbaku, mihogo, korosho, matunda, mtama, nazi na ufuta.