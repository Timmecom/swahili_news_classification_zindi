 Kwa mujibu wa NBS, uwezo wa Shilingi 100 ya Tanzania katika kununua bidhaa na huduma umepungua hadi Shilingi 70 na senti 31 mwezi Novemba 2013 kutoka mwezi Septemba 2010. Mkurugenzi wa Takwimu za Jamii na Sensa ya Watu na Makazi, Ephraim Kwesigabo alisema uwezo huo umepungua kutokana na wastani wa fahirisi za bei za taifa kuongezeka hali ambayo ni lazima ushushe uwezo wa Shilingi ya Tanzania katika kununua bidhaa na huduma zingine.Akielezea mfumuko wa bei kwa kipimo cha mwezi Novemba, Kwesigabo alisema mfumuko umebaki kuwa asilimia 0.6 kama ilivyokuwa mwezi Oktoba 2013 wakati fahirisi za bei zimeongezeka hadi 142.23 mwezi Novemba, 2013 kutoka 141.39 mwezi Oktoba mwaka huu.Kuhusu mfumuko wa bei wa bidhaa na huduma zote isipokuwa bidhaa za vyakula na nishati, mkurugenzi huyo alisema mfumuko wa bei katika kundi hilo umeshuka hadi asilimia 5.3 ikilinganishwa na asilimia 5.7 Oktoba 2013.Aina hiyo ya bidhaa haijumuishi vyakula vilivyoliwa nyumbani na migahawani, vinywaji baridi, petroli, dizeli, gesi ya kupikia, mafuta ya taa, mkaa na umeme.Inaelezwa kuwa vyakula na nishati vina sifa ya kuwa na bei ambazo hubadilika mara kwa mara.Lakini alisema kumekuwa na mwenendo wa kuongezeka kwa bei za bidhaa na huduma mbalimbali kutoka mwezi Novemba 2012 hadi mwezi Aprili 2013 na mwenendo imara wa fahirisi za bei kutoka mwezi Mei 2013 hadi Novemba mwaka huu.