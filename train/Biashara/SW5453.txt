 Tovuti hiyo inaitwa www.fanyabiasharatanzania.com na ni zao la Timu ya Tanzania ya mwaka 2013 katika Programu ya Maendeleo ya Sekta Binafsi.Timu hiyo ilipewa mafunzo na Serikali ya Sweden kupitia shirika lake la Sida kwa kushirikiana na SIPU International na Jarskog Konsult katika masuala ya Mkakati wa Usimamizi wa Biashara na ukuaji wa sekta binafsi.Akizungumza kwenye mahafali na uzinduzi wa tovuti hiyo, Kiongozi wa timu hiyo, Dk Ellen Otaru Okoedion alisema tovuti hiyo, imetengenezwa na timu ya wajasiriamali watanzania na wawakilishi kutoka sekta ya umma chini ya mpango wa PSD.Mpango huo unalenga kuwasaidia wajasiriamali wazawa na watu wengine wanaojihusisha na biashara, kupata taarifa mbalimbali muhimu za kuendeleza biashara zao."Hii tovuti itawaokolea muda wao, fedha na nguvu zao katika kutafuta taarifa ambazo mara nyingi hutawanyika, na kutopatikana kwa urahisi na mara nyingi mjasiriamali hulazimika kutumia gharama kubwa kukusanya taarifa hizi," alisema.Uanzishwaji wa tovuti hiyo ni hatua ya kuhamasisha ukuaji wa biashara ndogo na kuunga mkono jitihada za serikali katika kurasimisha biashara hizo, ambazo uhamasishaji utafanya biashara kuwa na ushindani ndani ya nchi, kanda na kimataifa na pia kuongeza mapato ya serikali kupitia kodi.Tovuti hiyo ina taarifa zote muhimu zinazohitajika kuanza, kusajili na kupanua biashara nchini Tanzania. Pia imeunganishwa moja kwa moja na mfumo wa wizara zote muhimu, mashirika na sekta binafsi.Pia imetoa maelekezo ya jinsi ya kujaza fomu za usajili wa biashara, zinatolewa na Wakala wa Usajili wa Biashara na Utoaji Leseni (BRELA)."Fomu muhimu za kujaza imetafsiriwa kwa lugha ya Kiswahili ili kuwezesha raia yeyote kuwa na uwezo wa kuelewa na kujaza taarifa zinazohitajika kwa urahisi," alisema Dk Okoedion.Alisema kuwa ili kuwafikia watanzania wote, waandaaji wa tovuti hiyo wapo mbioni kuiunganisha na huduma za simu za mikononi ili kuwezesha hata wale waliopo vijijini kufurahia huduma hiyo."Tovuti hii ni rahisi kuitumia, ikiwa na taarifa juu ya masuala ya biashara, fursa mbalimbali, kama vile mafunzo ya kutosha, zabuni na maonesho ya biashara," alisema kiongozi huyo wa timu.Kwa upande wake, mgeni rasmi, Mkurugenzi Msaidizi wa Maendeleo ya Sekta Binafsi katika Ofisi ya Waziri Mkuu, Ezamo Maponde, alisema ili kufikia ukuaji wa uchumi, kunahitajika mchanganyiko wa uwekezaji katika makampuni mbalimbali ya biashara, rasilimali watu wenye ujuzi, miundombinu bora, mazingira mazuri ya kibiashara na uwekezaji wa kigeni. Mafunzo haya yamekuwa na manufaa makubwa na mafanikio katika kukabiliana na changamoto za maendeleo yetu, ikiwa ni pamoja na haja ya kupata ukuaji mkubwa wa maendeleo ya kiuchumi nchini na kupunguza umaskini kwa ujumla," alisema.Alitoa wito kwa vijana wa Tanzania wenye nia ya kuingia katika ujasiriamali, kubadili mawazo yao na kuona ni kama chanzo cha ajira na si kama ajira ya muda mfupi. Aliipongeza Serikali ya Sweden kwa kazi nzuri wanayofanya katika kubadilisha na kuboresha sekta binafsi nchini.