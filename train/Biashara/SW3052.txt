 JESHI la Polisi mkoani hapa linawashikilia watu saba wakiwemo raia wawili wa nchi jirani ya Malawi kwa tuhuma za kuhusika na makosa mbalimbali ikiwemo kuingiza bidhaa nchini bila kulipia ushuru zikitokea nchini Malawi.Kwa mujibu wa Kamanda wa Polisi mkoani Mbeya, Ulrich Matei watuhumiwa hao walikamatwa katika maeneo kwa nyakati tofauti wakisafirisha bidhaa hizo walizokuwa wamekwisha fanikiwa kuziingiza nchini.Kamanda Matei amesema katika tukio la kwanza jeshi hilo linawashikilia watuhumiwa wanne, kati yao ni wafanyabiashara wawili raia wa Malawi aliowataja kuwa ni Obley Sambakusi (32) na mwenzie Tamandani Kachimela (31) wakiwa wanaishi mji wa Lilongwe na Watanzania wawili Imtiaz Ahmed (45) na Boaz Salvatory (28), wote madereva na wakazi wa Kyela mkoani hapa.Kamanda Matei amesema watuhumiwa hao walikamatwa kwa pamoja Januari 2, mwaka huu, majira ya saa tatu na robo usiku katika kizuizi cha barabarani kilichopo katika kijiji cha Kayuki kata ya Ilima wilayani Rungwe na bello 50 za vyandarua, kila moja likiwa na vyandarua 50 hivyo jumla vilikuwa vyandarua 2,500.Amesema watuhumiwa walikuwa wakiviingiza vyandarua hivyo nchini bila kulipia ushuru wakitumia gari zenye namba za usajili T 471 DDY aina ya Toyota Noah na T 301 CTX aina ya Toyota Noah kutoka nchini Malawi.Katika tukio la pili Kamanda Matei amesema jeshi hilo linawashikilia watu watatu aliowataja kuwa ni Enele Kakisungu (31), mkazi wa kijiji cha Kagwina wilayani Rungwe,Grace Evance (36), mkazi wa Uyole jijini Mbeya na Ruth Andrew (35), mkazi wa Kiwira road wilayani Rungwe wakituhumiwa kuingiza mafuta ya kupikia na juisi nchini bila kulipia ushuru kutoka Malawi.Alisema watuhumiwa walikamatwa Januari 19, mwaka huu, saa tisa alasiri katika kizuizi cha Ilima wakiwa na mafuta ya kupikia lita 50 aina ya Kook Well kutoka nchini Malawi na Juice boksi 11 za unga aina ya Baks kwa ajili ya kutengenezea juice na waliziingiza nchini kutokea Malawi bila kulipa ushuru.Alisema katika tukio la tatu Jeshi la Polisi mkoani hapa linaishikilia gari lenye namba za usajili T.867 DHK aina ya Toyota Noah iliyokamatwa ikiwa imebeba mafuta ya kula aina ya Meru Gold ndoo 45 zenye ujazo wa lita 20 kila moja na mafuta aina ya Nona Palm dumu 10 zenye ujazo wa lita 20 kila moja, zilizoingizwa nchini bila kulipiwa ushuru ukitokea nchini Malawi.Alisema gari hilo lilikamatwa Januari 22, mwaka huu, saa 12 asubuhi katika kijiji cha cha Mpandapanda, Kata ya Kiwira wilayani Rungwe baada ya dereva wake kusimamishwa na askari na kukaidi amri halali.Alieleza kuwa kutokana na hali hiyo askari walitumia mbinu nyingine na kufanikiwa kukamata gari hilo baada ya dereva kukimbia na kulitelekeza hivyo juhudi za kumtafuta zinaendelea.Kamanda Matei alisema upelelezi wa watuhumiwa wote wanaoshikiliwa na wanaotafutwa juu ya makosa yanayowakabili, unaendelea na utakapokamilika watafikishwa mahakamani.