 WAWEKEZAJI sekta ya utalii katika kisiwa cha Pemba wametakiwa kuungana pamoja, kuieleza serikali vikwazo vya maendeleo ya sekta hiyo katika kisiwa hicho vinavyozuia wawekezaji wazawa kusonga mbele.Serikali ya Mapinduzi ya Zanzibar (SMZ) pia imeendelea na kampeni yake ya kushawishi wananchi wa Pemba kupokea sekta ya utalii na kuifanyia kazi kwa kasi kwa ajili ya maeneleo yao na taifa.Kauli hizo zimetolewa na Waziri wa Nchi Ofisi ya Makamu wa Pili wa Rais, Mohamed Aboud Mohamed wakati wa mahojiano na HabariLEO.Amesema, katika mahojiano hayo akijibu hoja za wenye mahoteli na nyumba za wageni kwamba sekta inakwazwa na tozo mbalimbali, Waziri Aboud amesema taratibu za utalii zinazofanyika Unguja ndizo zinazofanyika Pemba.Amesema sekta hiyo na tozo zake zinaakisi mfumo wa malipo uliokubalika nchini na Afrika Mashariki, lakini kama kuna kikwazo ni vyema wafanyabiashara hao wakaungana pamoja na kuleta hoja ili serikali ione inafanya nini.Wakati watalii Unguja wamefikia takriban 500,000 kwa mwaka 2018, kisiwa cha Pemba kimekuwa kikipokea wageni wachache zaidi ingawa taratibu ni zilezile zinazotumika Unguja.Baadhi ya wafanyabiashara waliohojiwa walisema kwamba wawekezaji wazawa wanakwamishwa na rundo la kodi na tozo na kwamba ingelikuwa vyema kama Pemba ingekuwa na utaratibu mwingine usiolingana na Unguja ambao tayari wameimarika kiutalii.Sehemu kubwa ya utalii wa Unguja ni wa mali kale ikiwamo majengo ya kale na mji Mkongwe wakati utalii Pemba unategemea zaidi maumbile japo nao wana fukwe njema na misitu ya kupendeza kama wa Ngezi.Hata hivyo wachache ambao wameweka vitega uchumi vyao wanalalamikia kiwango kikubwa cha tozo zinazochukuliwa na kamisheni ya utalii, kodi na tozo nyingine kwa kila mgeni anayelala wakisema kwamba kiwango ni kikubwa na kinawanyika fursa ya kukua.Moja ya tatizo kubwa katika sekta ya utalii Pemba ni ukosefu wa makazi ya kutosha kwa wageni.Hata hivyo waziri huyo amesema kwamba kama suala ni tozo ni vyema wafanyabiashara hao wakaketi pamoja na kuelezea vikwazo vya kukua kwa uwekezaji katika sekta ya utalii na kuwasilisha serikalini ili viangaliwe upya pamoja na mapendekezo yao hali iweje.Pamoja na kuhimiza kuwasilisha malalamiko yao, pia Waziri Aboud aliwataka wakazi wa Pemba ambao wamewekeza vitega uchumi vingi bara na Unguja kufanya kila linalowezekana kuwekeza Pemba ili kuinua uchumi kupitia utalii.Alisema utalii wa Pemba ni miongoni mwa utalii adimu duniani.Katika utalii huo watu wanapata nafasi ya kutembelea fukwe, kuangalia misitu na maumbile mbalimbali yanayovutia.Aidha kuna kisiwa cha Misali ambacho kina samaki wa aina mbalimbali wenye kuvutia na kina cha bahari kinachoruhusu upigaji mbizi wenye tija, kuona viumbe mbalimbali wa baharini.Kisiwa cha Pemba pamoja na kuwa na maumbile yanayopendeza, ni kisiwa chenye ukijani mkubwa na kinategemewa kwa kilimo kulisha Unguja.Waziri Aboud alisema ingawa serikali katika hilo inaona haja ya kuweka vivutio lakini ni vyema wafanyabiashara wenyewe wazawa kusema kitu wanachohitaji katika kuendeleza sekta ya utalii.Pamoja na kusikiliza kilio cha wafanyabiashara hao, waziri Aboud amesema kwamba kuna tatizo la mapokeo katika kisiwa hicho ambayo yanakwamisha kasi ya utalii.Alisema serikali inaendelea na kuhimiza jamii kukubali mabadiliko kuwezesha sekta ya utalii kukua na kuifaidisha jamii yenyewe na taifa kwa kuwa na wageni wengi wanaotembelea eneo hilo.