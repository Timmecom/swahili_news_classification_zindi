 Wametoa kilio chao wakati wakizungumza na gazeti hili kwa nyakati tofauti walipotembelewa katika mashamba yao, ambako waliangua kilio kutokana na kutumia fedha nyingi katika uzalishaji, lakini sasa wakibaki njiapanda kutokana na kutojua pa kuuzia tumbaku yao.Mwenyekiti wa Kaliua Farmers Associations, Morris Rubundi alisema licha ya serikali kuivunja TTB na kuvunja uongozi wa Chama Kikuu cha Ushirika wa Tumbaku (WETCU), lakini mpaka sasa hawana mwelekeo wa mahali pa kuuzia tumbaku hiyo.Alisema muungano wao wa wakulima wa kujitegemea (IF) na vyama walipewa makadirio ya kuzalisha kilo milioni 3.7, lakini wakati wakiendelea na uzalishaji, walipokea barua ya kufutwa katika uzalishaji wa tumbaku.Alisema wakulima wa kujitegemea mkoani Tabora wanazalisha tumbaku bila kutegemea mkopo wa pembejeo, kwani wao wana uwezo wa kutumia thamani ya mali zao kukopa benki yoyote nchini kuanzia Sh milioni 100.Katibu Mkuu wa Kaliua Farmers Associations, Thomas Kimogwa alisema hadi kufikia sasa ambapo tayari wanakaribia kufungua msimu wa mauzo, hawajapokea vifungashio kutoka kampuni za ununuzi hali inayowatia wasiwasi wa jinsi ya kuuza tumbaku waliyoizalisha.Alisema kumekuwepo na tuhuma nyingi kutoka Wetcu kuwa wao sio wazalishaji, bali ni walanguzi wa tumbaku, jambo ambalo halina ukweli wowote kwa kuwa lengo la Wetcu ni kuwadidimiza wakulima kwa kujali maslahi yao binafsi.Mmoja wa wakulima wa kujitegemea na mdau mkubwa wa zao la tumbaku, Juma Mlewa alisema vyama vya ushirika haviwezi kumsaidia mkulima katika kujikwamua kiuchumi kutokana na kuwa chini ya dalali wa kampuni na taasisi cha kifedha.Alisema kwa muda mrefu wakulima wa tumbaku wamekuwa masikini kutokana na kulipa madeni ya mikopo ya benki yasiyoisha huku Wetcu wakizidi kujikusanyia mabilioni ya fedha kutoka kwa wakulima hao na kuwaacha katika dimbi la umasikini.Alisema ili kufikia malengo ya kila mkulima kunufaika na kilimo cha tumbaku, kuna haja ya serikali kufuta utitiri wa vyama vya ushirika na kubaki vyama vyenye uwezo wa uazilishaji kama walivyo IF na Associations.Aidha, aliomba serikali kuunda bodi isiyokuwa na mlengo wa kisiasa na ambayo haitaegemea upande wa wowote wa kutaka kuwanyonya wakulima wa tumbaku kama bodi iliyokuwepo hivi sasa ilijali kujipatia fedha kwa kuwanyima haki walengwa wa zao hilo.