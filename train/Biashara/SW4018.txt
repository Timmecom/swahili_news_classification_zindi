 Mkurugenzi Msaidizi Ofisi ya Waziri Mkuu(Uwekezaji), John Mboya akizungumza na waandishi wa habari katika Idara ya Habari(MAELEZO) jana alisema utekelezaji wa sera hiyo unahitaji wadau kujengewa uwezo na kwamba hauna njia ya mkato lazima hatua za msingi zifuatwe kama vile kufanya uchunguzi wa kina.Mboya alisema kazi hiyo inatekelezwa na mamlaka za serikali na sekta binafsi na kwamba Ofisi ya Waziri Mkuu imeandaa na kutoa mafunzo kwa maofisa 60 walioteuliwa kusimamia utekelezaji wa miradi ya PPP na kuwa serikali inafanyia marekebisho Sheria ya PPP kwa lengo la kuunganisha vitendo vya PPP na kurahisisha michakato ya utekelezaji.Alisema ni muhimu sekta binafsi kushirikishwa katika kutekeleza miradi hiyo muhimu yenye lengo la kusaidia kutekeleza mipango ya maendeleo ya taifa na kutaka wadau mbalimbali kuunga mkono juhudi za Serikali.Kwa mujibu wa Mboya dhana ya ubia kati ya sekta hizo mbili inahusisha mikataba baina ya sekta umma na sekta binafsi, ambapo sekta binafsi inahusika kukarabati, kujenga, kuendesha, kutunza au kusimamia mradi mzima au sehemu kulingana na vigezo maalum vya utendaji vilivyowekwa na sekta ya umma.Alisema pia dhana ya PPP inaipa Serikali nguvu ya kuhamisha vihatarishi kwa muwekezaji kwani inaamini sekta binafsi inaweza kusimamia na kutekeleza mradi kwa ufanisi, lakini pia inaweza kusaidia kukuza uchumi na kuondoa umasikini kwa Watanzania.Alisema kwa utaratibu huo sekta binafsi inabeba kiasi kikubwa gharama zinazohusiana na ujenzi na uendeshaji wa miradi na kuongeza kuwa miradi inayohusika ni ile ambayo Serikali ina jukumu la kuiendeleza lakini kutokana na uchambuzi wa kina inaonekana kuwepo na uwezekano wa wawekezaji kuwekeza kwa faida.Aliitaja baadhi ya miradi ambayo Serikali inaendelea na maandalizi ya msingi ili itekelezwe kwa utaratibu wa PPP kuwa ni mradi wa ujenzi wa barabara ya Dar es Salaam-Chalinze (kilometa 100), ujenzi wa Bandari Mpya ya Bagamoyo na Eneo Huru la Biashara.Pia ujenzi wa gati nne katika Bandari ya Mtwara ambao makadirio ya awali yanaonesha mradi utagharimu Dola za Marekani milioni 291 na Mradi mpya wa Bandari ya Mwambani ambao makadirio ya awali yanaonesha mradi utagharimu dola za Marekani milioni 790.