 Wakizungumza jana kwa nyakati tofauti, baadhi ya maofisa wa migodi ya madini nchini walisema kuna changamoto kadhaa ambazo zimechangia wawekezaji katika sekta ya madini kutowekeza kwenye utafutaji wa madini jambo ambalo linaweza kuifanya sekta hiyo kufa au kudumaa.Mwenyekiti wa Chama cha Madini na Nishati, Balozi Ami Mpungwe alisema kuna haja kubwa ya serikali kukutana na wawekezaji wa madini kwa sababu kuna kushutumiana na kulaumiana kila upande jambo ambalo linaweza kutatuliwa kwa mazungumzo.Akizungumza mara baada ya mjadala ulioandaliwa na Taasisi ya Uongozi kuahirishwa kutokana na viongozi wa Wizara ya Nishati na Madini pamoja na Mamlaka ya Mapato (TRA) kutofika kwenye mkutano huo licha ya kuthibitisha kushiriki, Mpungwe alisema mkutano huo ulikuwa muhimu kwa faida ya wawekezaji na serikali. Sisi wadau wa madini tulialikwa na Uongozi Institute na kama inavyoonyesha Waziri wa Nishati na Madini, Profesa Sospeter Muhongo ndiye aliyetakiwa kufungua mkutano huu, lakini hakufika na pia hakukuwa na mtu kutoka TRA kwa hiyo hii imefanya majadiliano haya yakwame,  alisema Balozi Mpungwe.Alisema wadau kwenye sekta ya madini wana kilio kikubwa ambacho suluhisho la uwekezaji wa sekta hiyo ni serikali kukaa na wawekezaji na kusikia malalamiko yao. Tungepata nafasi ya kuzungumza na kila mtu angetoa malalamiko yake, kutofanyika kwa mkutano huu ni tatizo kubwa,  alisema.Alisema kwenye uwekezaji wa madini kunategemeana na sera, sheria, kanuni na mfumo wa kodi uliopo ambao alisema kwa sasa kuna changamto katika mambo hayo ambazo zinalalamikiwa na wawekezaji na wanapaswa kuzungumza na Serikali ili kuzitatua. Hata kule kwenye migodi kwa sasa hakuna usalama, kuna uvamizi mkubwa unafanywa na wachimbaji wadogo katika maeneo ambayo yanamilikiwa kwa wawekezaji, hili nalo ni tatizo kubwa ambalo linawapa woga wawekezaji wengi,  alisema Balozi Mpungwe.Alisema mazingira ya usalama katika migodi kwa sasa unatisha na hiyo hatua hiyo imefanya shughuli za utafutaji wa madini kupungua kwa kuwa kuna mambo mengi ambayo serikali imeyabadilisha ambayo hayawavutii wawekezaji tena.Naye Makamu Rais wa Kampuni ya Accacia, Deo Mwanyika alisema shughuli za utafutaji madini zimepungua kwa sababu mwekezaji yeyote hawezi kutupa mtaji wake kutafuta madini wakati mazingira ya uwekezaji sio rafiki. Sisi wawekezaji tunasema wazi kuwa mazingira ya uwekezaji katika sekta ya madini sio mazuri, licha ya juhudi za serikali kutaka kuneemeka na sekta hii,  alisema Mwanyika na kuongeza kuwa changamoto ziko kwenye sera na mashindano yaliyopo kati ya wachimbaji wadogo na wachimbaji wakubwa.Pia alisema kitendo cha wachimbaji wadogo kuvamia maeneo ya migodi mikubwa kinawaogopesha wachimbaji wakubwa kuendelea kuwekeza katika utafutaji wa madini kwa sababu hawajui hali ya usalama huko mbeleni itakuwaje. Sheria ya madini ni nzuri sana kwani inaifanya sekta hii ya madini kuwa sawa na sekta zingine, kwa hiyo tunachotakiwa kufanya kama nchi ni kuweka vivutio kwa wawekezaji katika sekta hii,  alisema Mwanyika.