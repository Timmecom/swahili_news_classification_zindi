 MIKAKATI ya uboreshaji wa reli ya Tanzania na Zambia (TAZARA) umezidi kushika kasi baada ya kukamilika kwa ripoti ya pili ya upembuzi yakinifu.China imesema iko tayari kutoa fedha za kuboresha reli hiyo na kinachosubiriwa sasa ni mchakato unaoendelea baina ya Tanzania na Zambia kuhusu namna bora ya kuiboresha reli hiyo.Tazara inatarajia kupokea vipuri vya kuboresha reli hiyo kabla ya kufanyiwa marekebisho ya jumla walivyonunua kutokana na Sh bilioni 10 zilizotolewa na serikali ya Tanzania kuwasili mwezi huu.Kaimu Naibu Mkurugenzi Mkuu wa Tazara, Timothy Kayani amesema katika uboreshaji, Tanzania na Zambia waliiomba China kuwasaidia kupata kampuni ya kufanya utafiti ili kubaini matatizo na mwongozo utakaotumika kuboresha.Alisema, China iliiteua kampuni ya Railway Survey and Design Institute (TSDI) iliyofanya upembuzi huo kwa mwaka mmoja na kuwasilisha ripoti ambayo baada ya Zambia na Tanzania kujadili ilikuwa na mapungufu na kuomba China kupitia upya.Amebainisha kuwa, kampuni hiyo iliendelea na mchakato na sasa wameishakabidhi ripoti ya pili ambayo itajadiliwa na pande zote ikifikiwa mwafaka itafanyiwa kazi na uboreshaji kuanza. China imekubali kuboresha reli hii, lakini bado kuna makubaliano yanatakiwa kufikiwa na Tanzania, Zambia na China kwa kutumia ripoti hii ili uboreshaji kuanza, alisema.Kayani alisema katika fedha zilizotolewa na Serikali ya Tanzania Sh bilioni 10 kuboresha reli hiyo zimenunua vipuri vinavyotarajiwa kuwasili mwezi huu.Alieleza kuwa, fedha kama hizo zinatakiwa kutolewa pia na Zambia kwa kuwa ni makubaliano katika kuboresha reli hiyo muhimu kwa maendeleo ya nchi hizo mbili.Awali, Balozi wa China nchini Tanzania, Wang Ke akizungumza wakati wa kumbukumbu ya raia wa China waliokufa wakati wa ujenzi wa Tazara wiki hii kuwa nchi yake iko tayari kuboresha reli hiyo ambayo ni alama ya ushirikiano kati ya China na Afrika.Alisema wanasubiri kukamilika kwa majadiliano na michakato baina ya Zambia na Tanzania kuhusu uboreshaji huo ili kuanza kazi.Mei mwaka jana, Tanzania ilitoa Sh bilioni kumi kwa ajili ya kuboresha reli ya Tazara nchini ili iweze kujiendesha kwa kusafirisha mizigo na abiria kati ya Tanzania na Zambia, kuzalisha faida na kuchangia ukuaji wa uchumi na pato la taifa kwa nchi mbili.