 Kampuni ya Magazeti ya Serikali (TSN) imesema Jukwaa la Fursa za Biashara Tabora ni sehemu muhimu kwa mkoa huo kuzitangaza fursa zilizopo na kujiuliza kwa nini upo ulipo na utafikaje unapotaka kufika.Kaimu Mhariri Mtendaji wa kampuni hiyo, Tuma Abdallah amesema mjini Tabora kuwa, jukwaa hilo linatoa fursa kwa wajumbe kujiuliza ni mambo gani yanakwamisha maendeleo ya mkoa huo mkubwa zaidi Tanzania. Ndugu washiriki tupo hapa leo kwa ajili ya kujadili maendeleo ya Tabora, tujadili fursa mbalimbali ambazo zipo katika mkoa wetu wa Tabora, tuangalie kwa nini tupo hapa, hizi fursa tulizonazo tumeshazitumia inavyopaswa?hapa tulipo ndipo tunapotaka kuwepo? Kama sipo tunapotaka kuwepo kwa nini hatupo hapo, ni mambo gani yatukwamisha tusiwe pale tunapotaka kuwa, kuna changamoto gani tunakutana nazo?  amesema.Ameyasema hayo leo wakati anawakaribisha wajumbe wa jukwaa hilo la siku tatu linalohudhuriwa na watu wa kada mbalimbali wakiwemo mawaziri, wabunge, na wakuu wa wilaya saba za mkoa huo.Wajumbe wengine ni wakurugenzi wa halmashauri nane za Tabora, wenyeviti wa halmashauri hizo, wakuu wa taasisi za Serikali na sekta binafsi, wakuu wa kampuni, wajasiriamali na wafanyabiashara. Tuzungumze kwa uwazi, tubadilishane mawazo kuna wakuu wa taasisi mbalimbali, kuna wadau mbalimbali wa maendeleo ambao wapo hapa kuweza kutusikiliza, kwa hiyo tuongee maendeleo ya mkoa wa Tabora, tuibue fursa mbalimbali zilizopo katika Mkoa wa Tabora  Tuzijadili kwa uwazi, tuangalie changamoto gani tunakutana nazo, ni wapi tunataka kwenda huko, na mwisho wa siku tukitoka hapa tuweke mikakati wa kututoa hapa tulipo na kutupeleka katika hatua kubwa zaidi ya maendeleo ya Mkoa wa Tabora karibuni tuzungumze maendeleo ya mkoa wa Tabora, karibuni tuweke mikakati ya kuutoa mkoa wa Tabora kuupeleka pale ambako matamanio ya moyo wetu yanataka tuweze kufika  amesema kiongozi huyo wa TSN.Leo mchana Waziri Mkuu, Kassim Majaliwa anatarajiwa kulifungua jukwaa hilo kwenye ukumbi wa Mtemi Isike Mwanakiyungi mjini Tabora.Jukwaa la fursa Tabora ni la nane tangu Kampuni ya Magazeti ya Serikali (TSN) ianze kuyaandaa Februari mwaka jana mkoani Simiyu.Majukwaa mengine yamefanyika Mwanza, Tanga, Shinyanga, Zanzibar, Arusha na Geita.