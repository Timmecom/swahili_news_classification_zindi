 Hayo yalisemwa jana na Makamu Mwenyekiti wa Jumuiya ya Wafanyabiashara Wenye Viwanda na Kilimo (TCCIA) Mkoa wa Dodoma, Peter Ollomi wakati wa ufunguzi wa mafunzo kwa wajasiriamali walengwa wa mtengamano wa Afrika Mashariki.Alisema iwapo wajasiriamali watahamasishwa kuongeza uzalishaji na usindikaji wa mazao wataongeza thamani yake hali ambayo itaifanya Tanzania kuwa ghala la chakula.Pia alisema kuna umuhimu kwa wajasiriamali kuendeleza na kuboresha miundombinu ya barabara, reli, bandari, mawasiliano ili Tanzania kuwa lango na kitovu cha biashara katika Jumuiya ya Afrika Mashariki na kanda nyingine .Alisema Mkoa wa Dodoma una fursa kubwa katika kuchangia katika sekta ya kilimo na usalama wa chakula na viwanda. Pia miundombinu ya mkoa hususan barabara, reli na mawasiliano inaunganisha vizuri sana na nchi zote za Jumuiya ya Afrika Mashariki.Pamoja na hayo Ollomi alisema, lengo la mafunzo hayo ni kuwajengea uelewa wa mchakato mzima wa uwepo wa mtengemano wa Jumuiya ya Afrika Mashariki.Alisema jumuiya hiyo inalenga katika kuimarisha uhusiano wa kiuchumi, kijamii na kisiasa kati ya nchi huru za Kenya, Uganda, Rwanda na Burundi.Ollomi alisema mkataba wa Jumuiya ya Afrika Mashariki umeainisha hatua nne za matengemano ambazo ni umoja wa forodha ikifuatiwa na soko la pamoja kisha sarafu moja na hatimaye shirikisho la kisiasa.