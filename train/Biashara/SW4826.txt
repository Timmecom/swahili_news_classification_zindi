 Mkuu wa Wilaya ya Kisarawe mkoani Pwani, Jokate Mwegelo ameipongeza kampuni ya Magazeti ya Serikali (TSN) kwa kupewa kazi ya kuandaa Maonesho ya Pili ya Viwanda Mkoa wa Pwani na Kongamano la Fursa za Biashara na Uwekezaji.Maonesho ya viwanda yanatarajiwa kufanyika kwa wiki moja kuanzia Oktoba Mosi mwaka huu kwenye viwanja vya CCM Sabasaba Picha ya Ndege Kibaha.Kongamano linatarajiwa kufanyika Oktoba tatu kwenye eneo hilo. Jokate ameieleza timu ya TSN ofisini kwake kuwa anatarajia maonesho ya mwaka huu yatakuwa na tija kwa Kisarawe na mkoa wa Pwani kwa ujumla. Mwaka huu mmekuja na timu nzito hivi na mmetembea katika wilaya zote hizi ni matumaini yangu kwamba kutakuwa kuna hamasa kubwa zaidi na hivyo basi tija itapatikana kubwa zaidi amesema.Timu ya TSN ipo Pwani ikiwa ni sehemu ya maandalizi ya maonesho hayo na kongamano.Kwa mujibu wa Mkuu wa Mkoa huo, Mhandisi Evarist Ndikilo, viwanda visivyopungua 400 vitaonesha bidhaa kwenye maonesho hayo yanayotarajiwa kutembelewa na wananchi wasiopungua 100,000.