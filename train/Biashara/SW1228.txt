 WADAU wa bandari kutoka Afrika na baadhi ya nchi za Bara la Ulaya wamekutana jijini Dar es Salaam kujadiliana kuhusu masuala yanayohusu bandari zikiwemo fursa za kiuchumi za uendelezaji wa bandari hizo.Mkutano huo wa tatu ujulikanao kama  Utanuzi wa Bandari Afrika  pamoja na kujadili masuala yanayohusu upanuzi wa bandari, pia unahusisha miradi mingine ya maendeleo ya ujenzi wa barabara kuu, madaraja inayoendelea kufanywa katika nchi za Afrika.Akizungumza baada ya ufunguzi wa mkutano huo, Mkurugenzi wa Masoko na Mawasiliano wa Mamlaka ya Usimamizi wa Bandari Tanzania (TPA), Fransisca Muindi alisema mkutano huo pamoja na mambo mengine, utatoa nafasi kwa wadau hao kutumia fursa za bandari ya Dar es Salaam na kuitumia.Muindi alisema mkutano huo pia utatumika kuitambulisha bandari hiyo hususani kuhusu upanuzi unaoendelea kufanywa na serikali ukihusisha mipango iliyopo ya kupunguza mizigo bandarini na kuipeleka katika bandari kavu zilizopo na zinazoendelea kujengwa, hatua aliyosema itasaidia kuongeza ufanisi wa bandari hiyo. Kupitia mkutano huu tunaamini nchi yetu itazidi kujiweka katika nafasi nzuri ya kukua kiuchumi ikizingatiwa kuwa sekta ya bandari hapa nchini kwa sasa inazidi kupata msukumo wa kipekee unaoendana na mipango ya serikali kukuza uchumi wake,  alisema Muindi.Aidha, alisema Tanzania kwa sasa inazidi kupiga hatua kubwa katika sekta hiyo ya bandari ikijiandaa kuziunganisha nchi ya Rwanda kupitia ujenzi wa Reli ya Kisasa (SGR) ambao unaoendelea kwa awamu tofauti kuanzia Dar es Salaam kwenda Dodoma, baadaye Mwanza na Kigoma kisha kuifikia Rwanda kupitia Isaka.Katika hatua nyingine, mkurugenzi huyo alisema ipo mipango inayoendelea chini ya serikali kupitia TPA kuwezesha mizigo inayokwenda na kutoka Rwanda kutumia bandari ya Dar es Salaam kama zamani.