 Mwito huo umekuja baada ya baadhi ya viongozi wa vyama vya siasa kutaka marekebisho ya mfumo wa stakabadhi ghalani pamoja na kutangaza bei za manunuzi ya korosho minadani kinyume na utaratibu ulivyo sasa.Wakizungumza wakati wa ziara ya Waziri wa Kilimo, Chakula na Ushirika Mhandisi Christopher Chiza mkoani humo wakulima hao wamesema viongozi wa siasa huenda wakaharibu mwenendo wa soko la korosho pamoja na kuleta mgogoro baina yao viongozi wa vyama vya msingi kufuatia kauli mbalimbali zinazotolewa na viongozi kupitia vyombo vya habari. Mheshimiwa Waziri hivi sasa kuna malumbano kati ya viongozi wa siasa na Bodi ya Korosho ambayo kimsingi ndiyo yenye jukumu la kusimamia zao hili... malumbano haya hayana faida kwetu bali yanatuchanganya na tunadhani ni vema kila mmoja atimize wajibu wake katika eneo lake na si kumuingilia mwingine pasi na sababu za msingi , alisema Abdukarim Khalfani- Mkulima wa Korosho wilayani Tandahimba.Mkulima mwingine aliyejitambulisha kwa jina moja la Mtiu kutoka Kijiji cha Mahuta wilayani Tandahimba, alisema kuwa wameshuhudia wanasiasa wakipita kwa wakulima na kuwashawishi kuipinga Bodi ya Korosho na viongozi wao wa vyama vya msingi kwa madai hawasimamii ipasavyo ununuzi wa korosho.