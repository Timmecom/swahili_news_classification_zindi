 TANZANIA na Kenya zimekubaliana kuimarisha uhusiano ma ushirikiano hasa katika masuala ya kiuchumi, sambamba na kujenga uwiano wa kibiashara wenye maslahi ya pande zote mbili.Hayo yamebainishwa na Rais John Magufuli na Rais Uhuru Kenyatta kufuatia mazungumzo ya faragha baina yao katika kijiji cha Mlimani kabla ya Rais Uhuru kuruka katika uwanja wa ndege wa Chato, mkoani Geita akiwa amekamilisha ziara yake binafsi ya siku mbili ya kumtembelea Rais Magufuli.Mazungumzo yao yalijikita katika kuimarisha zaidi uhusiano na ushirikiano wa Tanzania na Kenya hususani katika masuala ya kiuchumi na kutaka biashara baina ya nchi hizo ikuzwe zaidi pamoja na kujenga uwiano wa kibiashara wenye maslahi kwa pande zote.Ras Magufuli alisema kwa kuzingatia kuwa Kenya imefanya uwekezaji mkubwa zaidi nchini Tanzania ikilinganishwa na uwekezaji wa Tanzania nchini Kenya, wamekubaliana kuwa kampuni za Kenya zijielekeza kuongeza thamani ya bidhaa kwa kuanzisha viwanda vitakavyosindika mazao na kuchakata bidhaa mbalimbali hapa hapa Tanzania badala ya kusafirisha malighafi kwenda Kenya.Aliongeza kuwa wamekubaliana kuwa Kenya itanunua gesi ya Tanzania badala ya kuagiza kutoka nje ya Bara la Afrika kwa kuwa Tanzania imejaaliwa gesi nyingi na wamewaagiza Mawaziri wa Tanzania na Kenya kukutana na kujadili namna Kenya itavyonunua gesi hiyo.Hali kadhalika kuhusu Ziwa Victoria ambalo kwa asilimia 51 lipo Tanzania na asilimia tano lipo Kenya, Rais Magufuli alisema wamekubaliana kuwa Mawaziri wa nchi hizo wahakikishe meli za Tanzania na Kenya zinaimarishwa na kuondoa vikwazo vinavyokwamisha meli hizo kufanya kazi ya kukuza biashara katika nchi za Tanzania, Kenya na Uganda ambazo zinazunguka ziwa hilo.Katika hatua nyingine, Rais Uhuru alimshukuru Rais Magufuli kwa mapokezi mazuri aliyoyapata Chato na upendo mkubwa uliooneshwa na wananchi wa Chato kwake na ujumbe wake na kuongeza kuwa huo ni uthibitisho wa uhusiano mzuri, undugu na urafiki wa karibu kati ya Wakenya na Watanzania.Alisema pamoja na kuimarisha zaidi uhusiano wa Tanzania na Kenya uliojengwa na Waasisi wa Mataifa hayo Hayati Julius Nyerere na Hayati Jomo Kenyatta, wamekubaliana kuhakikisha nchi hizo zinakuwa na amani na kuheshimu mkataba wa kukabiliana na uhalifu unaosema Mtanzania atakayekamatwa kwa uhalifu nchini Kenya anashughulikiwa kwa mujibu wa sheria za Kenya na Mkenya atakayekamatwa kwa uhalifu nchini Tanzania anashughulikiwa kwa mujibu wa sheria za Tanzania.Rais Uhuru alisisitiza kuwa wakenya na watanzania hawana sababu ya kupoteza muda kwa mambo yasiyo ya msingi bali kuhakikisha uchumi unakua, biashara inaongezeka na uhusiano na ushirikiano katika maeneo mbalimbali unaimarika zaidi.Wakati huo huo Rais Magufuli na Rais Uhuru wamekubaliana kuwakutanisha wake wa waasisi wa Mataifa ya Tanzania, Kenya na Uganda ambao ni Mama Maria Nyerere, Mama Ngina Kenyatta na Mama Miria Obote kwa siku tatu Jijini Dar es Salaam ili wapate muda wa kujadiliana pamoja na kukumbuka misingi iliyowekwa na waasisi wa mataifa hayo.Akiwa nyumbani kwa Rais Magufuli katika Kijiji cha Mlimani, wilayani Chato Rais Uhuru aliweka shada la maua katika makaburi ya familia ya Rais Magufuli na pia alimtembelea tena Mama Mzazi wa Rais Magufuli, Suzana Magufuli ambaye baada ya kupatiwa matibabu ya kiharusi katika Taasisi ya Moyo ya Jakaya Kikwete jijini Dar es Salaam, anaendelea kupata matibabu hayo akiwa nyumbani.Mbali na kumshukuru kwa kumtembelea nyumbani kwake Chato, Rais Magufuli alitoa zawadi ya ndege wanne aina ya Tausi kwa Rais Uhuru ili akawafuge na kuweka kumbukumbu nyingine ya uhusiano mzuri wa Tanzania na Kenya.