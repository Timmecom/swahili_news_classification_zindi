 RAIS John Magufuli amezitaka nchi wanachama wa Jumuiya ya Afrika Mashariki (EAC) kujenga uchumi wa pamoja kupitia sekta ya utalii ambayo haijafanya vizuri ikilinganishwa na nchi za Misri na Morocco.Aliyasema hayo jana wilayani Chato mkoani Geita alipompokea mgeni wake, Rais wa Uganda, Yoweri Museveni aliyewasili katika Uwanja wa Ndege wa Kimataifa wa Chato kutoka Angola. Ziara hiyo ya siku moja ya Museveni ni binafsi kwa ajili ya kuonana na Rais Magufuli aliyeko mapumzikoni Chato.Awali akizungumza, Rais Museveni aliwataka wananchi wa Tanzania na Uganda kupambana na changamoto tatu kuondokana na umaskini.Alizitaja changamoto hizo kuwa ni maendeleo, kazi na utajiri.Aliwataka wananchi watumie raslimali zao kama mifugo kufanya kazi ili kujiletea maendeleo wenyewe. Rais Museveni alisema Baba wa Taifa, Hayati Mwalimu Julius Nyerere ndiye aliyeongoza mapambano ya kuung oa utawala wa kimabavu wa Nduli Iddi Amin mwaka 1978 hadi 1979 ili kuurejesha utawala wa haki Uganda baada ya kuuondoa utawala wa mabavu wa Idd Amin mwaka 1979 na kwa kushirikiana na Rais Kenneth Kaunda wa Zambia pia waliongoza mapambano ya kuzikomboa nchi za kusini mwa Afrika.Alisema juhudi hizo ndizo zilizosaidia nchi nyingi za Afrika kukombolewa kutoka utawala wa kikoloni, lakini changamoto inazozikabili nchi nyingi zikiwemo Tanzania na Uganda ni maendeleo, kazi na utajiri. Maendeleo maana yake ni ujenzi wa miundombinu kama barabara, viwanja vya ndege, reli, hospitali, shule ambavyo ni vya watu wote, lakini utajiri ni jambo binafsi linalotokana na mtu kufanya kazi, kwa hiyo kazi inaleta utajiri na watu wasipozalisha mali kazi pia haziwezi kuwepo na serikali haiwezi kuajiri wananchi wote, alisema Museveni akiwasisitizia wananchi wa Tanzania na wake Uganda kuchapa kazi.Alisema ajira zote serikalini Uganda ni 470,000 tu wakati Waganda wote kwa sasa ni milioni 44 na kuongeza uamuzi wa Rais Magufuli kujenga reli ya kisasa (SGR) au uwanja wa ndege wa Chato ambao upo karibu na Entebbe, maana yake kwamba miundombinu hiyo iwasaidie wananchi kusafirisha bidhaa.Kuhusu ujenzi wa bomba la mafuta kutoka Hoima nchini Uganda hadi Tanga, Rais Museveni alisema kazi hiyo ambayo inatarajia kuanza karibuni ni kiunganishi kingine cha kiuchumi kati ya Tanzania na Uganda. Hoja hizo kuhusu maendeleo, kazi na utajiri, zilimfanya Rais Magufuli alipozungumza na wananchi pia kusisitiza umuhimu wa nchi za EAC kushirikiana katika kukuza utalii wa pamoja kwa manufaa ya wote. Katika ukanda huu kutakuwa na hifadhi kubwa tatu ambazo ni Burigi-Chato ambayo ni ya tatu kwa ukubwa baada ya Hifadhi ya Serengeti na Ruaha, hifadhi nyingine katika ukanda huu ni Rumanyika iliyopo Karagwe na Ibanda iliyopo Kyerwa. Hifadhi hizi tatu zikaunganishwa vizuri na Hifadhi ya Akagera iliyopo Rwanda, Hifadhi ya Rwenzori, Uganda na hifadhi za Gombe, Saanane na Rubondo, tukazihudumia vizuri kama EAC, tutajenga uchumi mkubwa kwa sababu watalii wanaweza kuja kwa wingi na kuzitembelea hifadhi zote kirahisi,   alisema.Kwa mujibu wa Rais Magufuli, idadi ya watalii wanaotembelea nchi za Misri na Morocco kwa mwaka ni kubwa ikilinganishwa na idadi yote ya watalii wanaotembelea Tanzania, Uganda na Kenya kwa pamoja.Alisema Misri inapokea watalii zaidi ya milioni 12 kwa mwaka, Morocco watalii zaidi ya milioni 10, wakati Tanzania inapokea watalii milioni 1.5, Uganda milioni 1.4 na Kenya watalii milioni mbili tu.Kuhusu biashara kati ya Tanzania na Uganda, alisema mwaka 2018 kiwango cha biashara kilichofanyika kati ya nchi hizo mbili kilikuwa na thamani ya Sh bilioni 358.7 kutoka Sh bilioni 178.2 mwaka 2015, lakini pia Uganda ina miradi ya uwekezaji 22 nchini yenye thamani ya Dola za Marekani milioni 143.25 na imeajiri watu 2,230 na mwaka 2018, Uganda ilipitisha tani 188,591 za mizigo bandari Dar es Salaam.Magufuli alisema japo kiwango hicho cha mizigo ni kidogo, anaamini Uganda itapitisha mizigo mingi zaidi katika bandari hiyo kutokana na uhusiano mzuri na wa kihistoria wa nchi hizo mbili.Alisema kwa kuwa serikali yake inazifanyia ukarabati meli tano ikiwemo ya MV Victoria na kujenga meli nyingine mpya na kubwa katika Ziwa Victoria, hivyo biashara kati ya nchi hizo mbili itaimarika.Awali, Rais Museveni alizitaja baadhi ya sababu zilizomfanya kufanya ziara hiyo kuwa ni undugu wa kihistoria uliopo kati ya wananchi wa Tanzania na Uganda, historia iliyokuwepo kati ya nchi hizo mbili tangu enzi za ukoloni mwaka 1889 na mchango wa Tanzania kuikomboa Uganda kutoka kwa utawala wa Amini na nchi nyingine za Kusini mwa Afrika, hivyo ziara yake hiyo hapa nchini ni sawa na hija.Rais Magufuli alimshukuru Museveni kwa kumuhudumia vizuri Mjane wa Baba wa Taifa, Mama Maria Nyerere alipougua ghafla alipokuwa Uganda Juni mwaka huu na kisha kumsafirisha kwa ndege ya Shirika la Ndege ya Uganda hadi Dar es Salaam.Alimsifu kwa kuwa kiongozi mwenye hekima na umri mkubwa EAC akiwa hazina kwa wenzake kutokana na kuwa madarakani muda mrefu na kujua historia ya EAC.