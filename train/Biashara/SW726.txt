 Mashine ya kwanza itatumika na wafanyakazi pekee wa Kampuni ya Pacific International Lines (PIL) ambayo watatumia kuweka fedha kwenye akaunti zao moja kwa moja bila kulazimika kufika kwenye ofisi au kuhudumiwa na wafanyakazi wa benki hiyo. Baadaye mashine za aina hiyo zitawekwa maeneo mengine kwa ajili ya kutumiwa na wateja wote wa benki hiyo.Ufunguzi wa mashine hiyo ulifanyika jijini Dar es Salaam hivi karibuni ukihusisha mwakilishi wa benki hiyo ambaye ni Mkuu wa Huduma za matawi , Eugine Massawe pamoja na Meneja Mkuu wa kampuni ya PIL, Kevin Stone.Akizungumzia mashine hiyo iliyopo kwenye jengo la Maktaba Dar es Salaam, Massawe alisema ni mwendelezo wa mkakati wa benki hiyo kurahisisha huduma zaidi za kifedha kwa wateja wake. Mashine hii itawawezesha wateja wetu kuweka pesa moja kwa moja kwenye akaunti zao wao wenyewe,   alisema.Massawe alisema kwa kuanzia mashine hiyo itaanza kupokea noti za Dola ya Marekani kwa kiasi chochote. Ifahamike kwamba mashine hii ina uwezo mkubwa wa kutambua fedha bandia au zile zisizofaa kwa kuwa imewekewa mfumo bora kabisa wa kiusalama,  alisema.Aliongeza kuwa mashine hiyo inamwezesha mtumiaji kupata risiti ya muamala atakaoufanya na kumhakikishia mafanikio ya muamala husika.Alisema Exim itabaki kuwa benki pekee yenye kubuni huduma zinazokidhi matakwa ya wateja kulingana na mabadiliko ya kimahitaji katika huduma za kibenki.Alisema huduma hiyo imewekwa jirani na makao makuu ya benki hiyo kuwawezesha watumiaji wa huduma hiyo kupata msaada kwa urahisi kutoka kwa wafanyakazi wa benki pale wanapohitaji. Itakapofikia kipindi ambacho wateja wetu watakuwa tayari wamejenga uelewa wa kutosha kuhusiana na matumizi sahihi ya mashine hii tutakuwa tayari kuongeza mashine nyingine katika maeneo mbalimbali ili waweze kufurahia huduma hii zaidi,   alisema.