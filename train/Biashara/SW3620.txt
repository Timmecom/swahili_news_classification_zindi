 KIWANJA cha Ndege cha Kimataifa cha Julius Nyerere (JNIA) jijini Dar es Salaam, kinatarajiwa kuwa kitovu cha utalii nchini na eneo muhimu la kumuenzi na kumtangaza kitaifa na kimataifa muasisi wa taifa hili, Mwalimu Julius Nyerere.Wakati kiwanja hicho kikitarajiwa kuhudumia watalii milioni sita kwa mwaka, Wizara ya Maliasili na Utalii kwa kushirikiana na Kampuni ya Uhuru Media Group, imejipanga kubeba ajenda ya utalii, kutangaza fursa za uwekezaji na utalii kupitia kiwanja hicho kinachotarajiwa kukamilika Mei mwaka huu.Chini ya mkakati huo, hivi karibuni wataalamu wa taasisi hizo walifanya ziara katika jengo la tatu la abiria na eneo jipya la kutua, kushushia abiria na kuegesha ndege (Terminal 3) katika kiwanja hicho kuangalia na kushauri juu ya kutoa kipaumbele kwa utalii. Jengo hili ni kubwa sana sehemu kubwa ni shughuli za biashara na kutangaza fursa za utalii,  amesema Mkurugenzi Mtendaji wa Mamlaka ya Viwanja vya Ndege (TAA), Richard Mayongela na kuongeza kuwa hiyo ni fursa kwa taasisi za umma na binafsi kuunganisha shughuli zao kuitangaza nchi.Katibu Mkuu Wizara ya Maliasili na Utalii, Profesa Adolf Mkenda, amesema kiwanja hicho kinaitangaza Tanzania kimataifa na kuchochea fursa za utalii kwa kutoa fursa nzuri ya usafiri bila bughdha kwa abiria na watalii kwa ujumla.Miongoni mwa mambo aliyoshauri yazingatiwe katika kiwanja hicho, ni pamoja na kuwapo kwa duka la vitabu vyenye historia ya nchi ikiwamo ya Mwalimu Nyerere pamoja na vitu vya asili vinavyoitangaza Tanzania, ambavyo vitanunuliwa na wasafiri au watalii waende kuitangaza nchi. Tuweke vitu vya urithi wetu tuna kasi ya kuongeza utalii,  alisema Mkenda na na kupongeza ubunifu wa Uhuru Media Group kuhusu uboreshaji wa utalii na kusema kiwanja kikikamilika Mei mwaka huu, kitaitangaza nchi kimataifa na kuchochea fursa za utalii kutokana na mazingira rafiki na ya kuvutia.Mkenda amekiri kuwa kiwanja hicho ni cha aina yake katika Afrika Mashariki, amesema watalii 10,000 wanaotegemewa kuja nchini wakitoka China, watapata burudani kupitia kiwanja hicho kilichowekewa huduma na mifumo ya kisasa ikiwemo ya kiusalama.Akizungumza baada ya kutembelea kiwanja hicho, Mtendaji Mkuu wa Uhuru Media Group, Ernest Sungura, alisema wanajipanga kuangalia ni vitu gani, watashirikiana na TAA kumuenzi Mwalimu Nyerere na kutangaza utalii na fursa zake kupitia kiwanja hicho cha kimataifa.Akielezea mkakati wao wa kushiriki katika kuboresha utalii, Sungura alisema kampuni hiyo inayosimamia vyombo vya habari vya Chama Cha Mapinduzi (CCM), imeona ni vyema kushiriki kutoa mchango wa kuongeza utalii.Alisema TAA ikishakabidhiwa kuendesha kiwanja hicho, watashirikiana nayo kubeba ajenda ya kutangaza utalii na fursa zake ikiwa ni pamoja na kuweka vitu na bidhaa kumbukizi zikiwemo zinazomhusu Mwalimu Nyerere.Alisema sanjari na kumuenzi kupitia kiwanja hicho, kampuni pia itashiriki ipasavyo katika maadhimisho ya kumbukumbu ya miaka 20 ya kifo chake kilichotokea Oktoba 14, 1999.Mkurugenzi wa Miradi wa Wakala wa Barabara (Tanroads), Chrispianus Ako alisema kiwanja hicho kitahudumia abiria 2,800 kwa saa na kutakuwa na maegesho ya magari 2,075 kwa wakati mmoja pamoja na barabara ya kilometa 1.8 iliyojengwa ikiungana na Barabara ya Nyerere.Mhandisi kutoka timu ya wataalamu iliyoundwa kusimamia ujenzi wa mradi wa jengo hilo la abiria, Rehema Myeya, alisema ndani ya eneo la kiwanja kutajengwa hoteli. Kiwanja cha kwanza cha ndege kilianza kujengwa mwaka 1964 kikiwa na uwezo wa kuhudumia abiria 500,000 kwa mwaka.Mwaka 1984 serikali ilikamilisha jengo la pili (terminal II), ambalo lilisanifiwa na kukadiriwa kuhudumia abiria milioni 1.5 kwa mwaka.Lakini, kwa sasa jengo hilo linahudumia watu wapatao milioni 2.5 na katika kuboresha huduma, mwaka 2004 hadi 2011 ziliongezeka ndege kutoka sita kwa saa hadi 12 na kuilazimu serikali kujenga jengo la tatu mwaka 2013, ambalo lengo ni kuhudumia abiria milioni sita.Ujenzi wa jengo hilo unatekelezwa na Kampuni ya BAM International BV ya Uholanzi na kusimamiwa na Arab Consulting Engineers ya nchini Misri.