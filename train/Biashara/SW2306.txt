 Aidha, Rais Jakaya Kikwete anatarajiwa kuweka jiwe la msingi la mradi wa chuma Liganga na makaa ya mawe Mchuchuma kabla hajaondoka madarakani baadaye mwaka huu.Waziri wa Viwanda na Biashara, Dk Abdallah Kigoda aliyasema hayo jana bungeni alipowasilisha bajeti ya wizara yake kwa mwaka wa fedha 2015/16.Dk Kigoda alivitaja viwanda mama na vya mkakati kuwa ni miradi ya kuzalisha umeme kwa kutumia makaa ya mawe ya Mchuchuma na Ngaka Kusini, chuma Liganga na Maganga Matitu; umeme kutokana na nguvu ya upepo Singida; viuadudu vya kuua viluwiluwi vya mbu waenezao mbu Kibaha mkoani Pwani.Vingine ni magadi soda Engaruka, Monduli Arusha; ufufuaji wa Kiwanda cha Kutengeneza matairi cha General Tyre (EA) Ltd, Arusha; kiwanda cha kutengeneza vipuri na mashine cha Kilimanjaro Machine Tools Co. Ltd.Imo pia uendelezaji wa mashamba ya mpira ya Kalunga, Morogoro na Kihuhwi, Tanga, kiwanda cha kuzalisha mafuta ya mawese Kisarawe, Pwani; ujenzi wa maeneo ya viwanda Kibaha, Pwani, KTMC   Kilimanjaro na Kange   Tanga.Kuhusu chuma Liganga na makaa ya mawe Mchuchuma, Dk Kigoda alisema tayari inatekelezwa na Kampuni ya Tanzania China International Minerals Resources Limited (TCIMRL), ambayo ni ubia kati ya Shirika la Maendeleo la Taifa (NDC) na Sichuan Hongda Group ya China.Alisema sasa utafiti na usanifu wa kina umekamilishwa chini ya miaka miwili tu na Mwekezaji Mwenza wa kimkakati na fedha za utekelezaji takriban Sh trilioni tano kupatikana. Jambo linalosubiriwa sasa ni uletaji wa mitambo na vifaa vingine vya ujenzi ili Mheshimiwa Rais aweze kuzindua kabla ya kumaliza kipindi chake cha uongozi.  Huo utakuwa uwekezaji mkubwa katika mradi mmoja wa viwanda tangu Tanzania ipate uhuru wake mwaka 1961,  alisema Dk Kigoda.Kuhusu mradi wa makaa ya mawe ya Ngaka Kusini, alisema uzalishaji unaendelea na kwa kipindi cha kuanzia Januari 2014 mpaka Machi, 2015, zimezalishwa tani 327,141 zenye thamani ya Sh bilioni 25.2.Alisema mradi wa umeme wa upepo mkoani Singida, alisema suala linalosubiriwa sasa ni uwekaji wa saini ya Mkataba wa Mkopo kati ya Wizara ya Fedha na Benki ya Exim ya China ili ujenzi uanze.Akizungumzia kiwanda cha General Tyre, Dk Kigoda alisema Serikali imefikia makubaliano na mbia mwenza na kwamba serikali itazinunua hisa 26 zilizokuwa zikimilikiwa na Continental AG ya Ujerumani kwa Dola za Marekani milioni moja na hivyo kuifanya Serikali kukimiliki kwa asilimia 100. Baada ya hatua ya sasa, NDC inatarajiwa kuanza ukarabati wa mitambo na kufanya majaribio ya uzalishaji wa matairi na wakati huo huo ikitafuta wabia wenye uwezo na uzoefu wa uzalishaji wa matairi ya magari,  alisema Dk Kigoda.Alisema ufufuaji wa kiwanda hicho, utaongeza ajira kwa vijana wa Arusha, kupunguza ajali barabarani kwani umadhubuti wa matairi ya kiwanda hicho utaendelezwa.