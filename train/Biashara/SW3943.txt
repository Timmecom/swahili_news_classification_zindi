 Mkurugenzi wa Sensa na Takwimu za Jamii wa NBS, Ephraim Kwesigabo alisema mfumuko wa bei wa Machi umechangiwa hasa na kuongezeka kwa bei za bidhaa za vyakula.Aliongeza baadhi ya bidhaa za vyakula zilizoongezeka kwa kiwango kikubwa Machi mwaka huu, ikilinganishwa na bei za Machi mwaka jana ni pamoja na samaki kwa asilimia 24.6, matunda asilimia 15.9, ndizi za kupika asilimia 22, mboga asilimia 15.5 na maharage asilimia 9.8.Alisema mfumuko wa bei wa bidhaa za vyakula na vinywaji baridi umeongezeka hadi asilimia 7.2 Machi mwaka huu kutoka asilimia 6.2 mwezi Februari mwaka huu.Alisema mfumuko wa bei wa bidhaa za vyakula nyumbani na migahawani umeongezeka hadi asilimia 7.9 kutoka asilimia 6.9 ya ilivyokuwa Februari.Lakini mkurugenzi huyo alisema badiliko la Fahirisi za bei kwa bidhaa zisizo za vyakula limepungua hadi asilimia 5.2 mwezi Machi kutoka asilimia 6.3 ya Februari.Akizungumzia mfumuko wa bei unaopimwa kwa kipimo cha mwezi kwa mwezi, kwa Machi umeongezeka kwa kasi ndogo ya asilimia 0.6 ikilinganishwa na ongezeko la asilimia 1.4 kama ilivyokuwa Februari mwaka huu.Kuhusu thamani ya shilingi ya Tanzania kwa Machi, Kwesigambo alisema uwezo wa shilingi 100 ya Tanzania katika kununua bidhaa na huduma umepungua hadi shilingi 66 na senti 90 Machi mwaka huu.Mkurugenzi huyo alisema mfumuko wa bei nchini una mwelekeo unaofanana na nchi nyingine za Afrika Mashariki na akatoa mfano wa bei nchini Uganda mfumuko wa bei umeongezeka hadi asilimia 7.1 kutoka asilimia 6.8 ya Februari na huko Kenya bei imepungua hadi asilimia 6.27 kutoka asilimia 6.86.