 SHIRIKA la Viwango Tanzania (TBS) limeendelea na semina kwa wajasiriamali wadogo katika Wilaya ya Lushoto kuhusu utekelezaji wa viwango vya kitaifa kwa bidhaa zinazozalishwa na zinazosindikwa.Pia wajasiriamali hao wamepatiwa elimu ya namna ya kupata alama ya ubora kwenye bidhaa wanazozalisha bure bila gharama yoyote.Semina hiyo ilifanyika wilayani hapa juzi na kuhudhuriwa na wajasiriamali 33 walijitokeza kupata elimu hiyo sambamba na ufahamu wa masuala mbalimbali yahusuyo ubora wa bidhaa ikiwahusisha wanaozalisha bidhaa za maziwa, siagi, mtindi, asali, jamu, juisi, mbogamboga, wasindikaji wa nyanya na vitunguu saumu.Akizungumza wakati wa kufungua semina hiyo, Mkuu wa Wilaya ya Lushoto, January Lugangika aliwataka wajasiriamali hao kutumia fursa hiyo kwa kusikiliza kwa makini watakayofundishwa ili watumie elimu hiyo kuzalisha bidhaa zenye ubora unaotakiwa.Ofisa Udhibiti Ubora Mkuu wa TBS, Cunbert Kapilima alisisitiza kuwa shirika hilo linatambua mchango wa wajasiriamali katika kukuza Pato la Taifa na kutengeneza ajira kwa wananchi walio wengi.TBS mpaka sasa imeshatoa semina na mafunzo kwa bidhaa mbalimbali kwa washiriki kutoka mikoa ya Dodoma, Singida, Katavi, Kigoma, Tanga, Tabora, Manyara, Arusha, Kilimanjaro, Lindi, Mtwara, Ruvuma, Iringa, Njombe, Songwe, Rukwa, Mbeya, Mwanza na Dar es Salaam.