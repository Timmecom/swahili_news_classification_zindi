 Hayo yalisemwa na Waziri wa Fedha, Saada Salum Mkuya alipowasilisha Makadirio ya Mapato na Matumizi ya Wizara hiyo kwa mwaka 2014/2015.Alisema pia kuwa kutokana na juhudi mbalimbali, zilizofanywa na Serikali mfumko wa bei umeshuka kutoka wastani wa asilimia 6 mwaka 2012 hadi kufikia wastani wa asilimia 7.9 mwaka 2013. Wizara kupitia Benki Kuu itandelea kushirikiana na wadau wote katika kuhakikisha kwamba lengo la msingi la utulivu wa bei na ukuaji wa uchumi linadumishwa,  alisema.Kuhusu deni la Taifa, alisema kwa kipindi cha Julai 2013 hadi Aprili 2014, malipo ya deni la ndani yalifikia Sh bilioni 1,694.53. Aidha deni la nje limelipwa kwa Sh bilioni 340.22.Akizungumzia Mpango wa Millennium Challenge Account-Tanzania (MCA-T), alisema programu hiyo iliendelea kukamilisha miradi ya ujenzi wa miundombinu ya usafirishaji, nishati ya umeme na maji.Waziri huyo alieleza kuwa miradi ya umeme na maji imekamilika. Miradi yote ya barabara imekamilika, isipokuwa barabara ya Laela-Sumbawanga ambayo ni sehemu ya barabara kuu ya Tunduma-Sumbawanga.Aliahidi kuwa barabara hiyo itakamilika kabla ya mwisho wa mwaka huu. Aidha, alisema kutokana na utekelezaji mzuri, Tanzania imekidhi vigezo na hivyo itanufaika na awamu ya pili ya msaada wa Serikali ya Marekani kupitia shirika lake la Changamoto za Milenia (MCC).Katika awamu ya pili, miradi itakayofadhiliwa ni ya umeme na barabara za vijijini Tanzania Bara na Tanzania Zanzibar. Kuhusu Mamlaka ya Mapato Tanzania (TRA), alisema hadi kufikia Aprili mwaka huu, mapato halisi ya kodi yalifikia Sh bilioni 7,771.5 sawa na asilimia 75 ya lengo la mwaka la kukusanya Sh bilioni 10,395.4.Kodi zilizochangia zaidi ni pamoja na Kodi ya Ongezeko la Thamani, kodi ya kampuni na kodi ya mapato ya ajira. Kwa upande wa huduma za kibenki, alisema wizara yake kupitia Benki Kuu ya Tanzania (BoT) imeendelea kusimamia sekta ya kibenki, ambapo katika kipindi cha Machi 2013 na Machi 2014, idadi ya benki na taasisi za fedha, imeongezeka 51 na matawi 585 hadi 53 na matawi 625 nchini kote.Aidha, alisema katika mwaka 2014/2015, Benki ya Maendeleo ya Kilimo (TADB) inatarajia kupata leseni ya biashara, kuajiri wafanyakazi na kuanza kutoa huduma.