 NAIBU Kamishna wa Mamlaka ya Mapato nchini (TRA), Msafiri Mbibo amewataka wafanyabiashara wakubwa na wadogo mkoani Arusha kuhakikisha wanatunza kumbukumbu za malipo yao ya kodi serikalini ili kuondoa malalamiko yasiyokuwa na tija kwa watumishi wa mamlaka hiyo.Mbibo amesema hayo jana jijini Arusha alipokutana na wafanyabiashara wa sekta mbalimbali, lengo likiwa ni kujadiliana na kujua changamoto zinazowakabili na kuzitafutia uvumbuzi wa haraka ili kujenga uhusiano mzuri baina ya TRA na wafanyabiashara.Amesema kila Mtanzania mwenye kutakiwa kulipa kodi anapaswa kulipa kodi kwa hiyari yake bila ya kusukumwa na kila mfanyabiashara mwenye kutumia Mashine ya Kielektroniki (EFD) anapaswa kuitumia mashine hiyo katika biashara na kuweka kumbukumbu sahihi ili ofisa wa TRA anapokwenda kukagua asiwe na wasiwasi na kodi yake.Alisema hiyo itasaidia kuondoa malalamiko kwa pande zote kama kila mfanyabiashara atatunza kumbukumbu za malipo ya kodi na kuziwasilisha TRA kwa wakati.Alisema hakuna nchi duniani inayoendelea bila ya mwananchi wake kulipa kodi na miradi yote mikubwa ya sasa inatokana na fedha za ndani ambazo wananchi wamelipa kodi stahiki.Mbibo alisema na kuwataka wafanyabiashara wanaostahili kuwa na mashine ya EFD kuhakikisha wanazinunua na kuzitumia, ikiwa ni pamoja na kutoa risiti kwa mauzo ya bidhaa zao na si vinginevyo kwani kutotoa risiti ni kosa kisheria.Naye Mwenyekiti wa Chama cha Wenye Viwanda, Biashara na Kilimo (TCCIA) mkoani Arusha, Waltel Maenda alisema hakuna nchi inayoendelea duniani bila ya wananchi wake kulipa kodi na jitihada zinazoendelea kwa sasa katika miradi mikubwa nchini zinatokana na uwajibikaji wa wafanyabiashara wakubwa na wadogo kulipa kodi.Maeda alisema siri ya mafanikio mkoani Arusha ya kufanya vema katika malengo yake ni watumishi wa TRA kufanya kazi yao kwa weledi mkubwa na ndio maana malengo ya awali ya kukusanya Sh bilioni 522 yalivunjwa.Alisema hata malengo yaliyowekwa mwaka huu ya kukusanya Sh bilioni 582 huenda yakavunjwa zaidi kwa sababu wananchi wanaamini kwa sasa pesa yao inafanya kazi tofauti na zamani.Mfanyabiashara mdogo wa madini, Josephat Kuweta amesema kwa sasa wafanyabiashara hao wanafanya kazi kwa uhuru na wanalipa kodi kwa uhakika na huenda TRA mkoani Arusha ikakusanya zaidi baada ya wao kuwekewa mazingira mazuri ya kufanya biashara.Meneja wa TRA Mkoa wa Arusha, Faustin Mdessa amesema, kuvunjwa kwa malengo ya makusanyo mkoani Arusha ni kutokana na ushirikiano ulipo kati ya ofisi yake na wafanyabiashara na aliwataka kuendelea kushirikiana na kwamba mlango uko wazi kwa yeyote mwenye changamoto za ulipaji kodi.