 MKUU wa Wilaya ya Biharamulo, Saada Malunde amefungua soko la madini ya dhahabu kwa wachimbaji wadogo wadogo wa dhahabu wilayani Biharamulo ili kurahisisha huduma kwa wafanyabiashara na wawekezaji kuja katika soko hilo kununua dhahabu na kulipia mapato ya serikali.Akifungua soko hilo, alisema uwepo wa soko la madini ya dhahabu Lusahunga utasaidia kumaliza changamoto ya utoroshwaji wa madini kwenda nje ya mkoa na hata nje ya nchi jirani kutafuta masoko.Amesema sasa zitakuwepo bei za kiushindani ndani ya soko kwa utaratibu utakaosimamiwa na Tume ya Madini na uwepo wa soko utamaliza changamoto ya wachimbaji wadogo wa madini ya dhahabu kutafuta soko la madini nje ya mkoa wa Kagera hasa wilaya inayozalisha dhahabu sasa ambayo ni Biharamulo. Wilaya ya Biharamulo ndio kinara katika uzalishaji wa dhahabu katika mkoa wa Kagera. Hata hivyo mchango wake umekuwa mdogo kwenye pato la mkoa na Serikali kutoka kwa wachimbaji wadogo ukilinganisha na leseni za utafutaji na uchimbaji madini hayo zilizotolewa na Tume ya Madini. Ni wakati sasa mchango wa dhahabu kupitia wachimbaji wadogo uonekane kwa kutumia soko hili, amesema Saada.Ofisa madini mkazi wa mkoa wa Kagera, Lucas Mulekwa alisema wachimaji wanamiliki leseni ndogo za uchimbaji wa madini ya dhahabu (PMLs) Mavota, Kalenge, Kalukwete, Busiri, Nyampalahala, Mwiruzi, Tulawaka, Ngararambe, Nyabugombe, Midaho na Isozibi ndani ya Wilaya ya Biharamulo na mpaka Julai,18, 2019, jumla ya leseni za uchimbaji mdogo wa madini ya dhahabu 244 zimetolewa.Alisema leseni zinazomilikiwa na wazawa kati ya leseni hizo tisa ndio zinafanya uzalishaji kwa sasa na leseni 10 zimeandikiwa hati ya makosa huku leseni 225 zikiwa hai lakini hazifanyi kazi kutokana na wamiliki kukosa mitaji ya kuziendeleza.Alisema mpaka sasa kuna wachimbaji wasiopungua 150. Mulekwa alisema soko hilo litakuwa linafunguliwa kila siku ya Jumatano ili kuwawezesha wafanyabiashara mbalimbali kufika na kununua madini kwa bei elekezi.