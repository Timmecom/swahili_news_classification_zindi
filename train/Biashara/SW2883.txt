 MEI 10, 2016 ,Tanzania iliweka historia kwa kuanza kutumia usa  ri wa mabasi yaendayo haraka katika jiji la Dar es Salaam. Kampuni ya UDART ndiyo inayotoa huduma katika mradi huo wa mabasi yaendayo haraka maarufu mabasi ya mwendo kasi. Usafiri huu umekuwa ukikabiliwa na changamoto mbalimbali, ikiwamo kusimamisha huduma wakati wa mvua kutokana na kujaa maji kwenye maeneo kadhaa.Takribani miaka miwili imepita tangu mabasi hayo yaanze kutoa huduma kwa majaribio chini ya Udart. Serikali imelenga kuhakikisha huduma zinatolewa kwa kiwango cha kimataifa. Meneja Uhusiano wa Wakala wa Mabasi yaendayo haraka (DART), William Gatambi anasema kwa sasa wanaendelea na hatua za kumpata mtoa huduma wa kimataifa ambaye zabuni yake itatangaza hivi karibuni. Wamekubaliana mpaka Machi mwakani awe amepatikana.Zabuni imetangazwa kumpata mtoa huduma huyo wa kimataifa kwa ushindani. Wakati wakijielekeza katika kuingia utoaji huduma kimataifa, serikali inatarajia kuanza awamu nyingine ya mradi wa mabasi yaendayo haraka. Ujenzi wa awamu ya pili (Mbagala) utahusisha barabara za Kilwa, Kawawa, Sokoine, Gerezani, Bandari na Chang ombe zenye urefu wa kilometa 20.3.Ujenzi utaanza hivi karibuni baada ya kuanza ulipaji fidia kwa wananchi. Meneja Uhusiano wa Wakala wa Mabasi yaendayo haraka (DART), Gatambi anasema kampuni ya kutoa huduma kimataifa itafanya kazi kwa kushirikiana na Udart. Ushirikiano huo utawezesha mabasi yanayotoa huduma kuongezeka kutoka 140 yaliyopo sasa na kufikia 305 hivyo kuongeza tija ya usafiri jijini Dar es Salaam. Usafiri huu wa mabasi ya haraka katika Afrika Mashariki upo Tanzania pekee huku nchi nyingine zikifika kujifunza. Gatambi anasema mtoa huduma wa kimataifa akipatikana, idadi ya abiria itaongezeka kutoka 200,000 kwa siku hadi kati ya 400,000 na 500,000 kwa siku. Anasema baada ya kupatikana kwa mtoa huduma huyo mabasi makubwa yenye urefu wa meta 12 ndiyo yatafanya kazi kwenye mfumo.Mengine madogo yatatoa huduma katika barabara za pembeni ambazo kwa sasa ni Kimara hadi Mbezi na Gerezani mpaka Muhimbili huku nyingine zikiwa hazitumiki. Meneja Uhusiano huyo wa Dart, Gatambi anasema katika utoaji huduma katika kipindi cha mpito chini ya Udart, yalipaswa kuwapo mabasi 76 lakini kampuni hiyo iliongeza mpaka 140. Baada ya kufanyika utafiti ilibainika mabasi hayo yanakidhi mahitaji ya wananchi. Waliamua awepo mtoa huduma kabla ya kupatikana wa kimataifa ili kunusuru mi undombinu na kuona namna ya kuendesha mradi huo. Mradi huo wa mabasi ya kasi katika awamu ya kwanza ambao unatoa usafiri kati ya Kimara - Kivukoni na Morocco, umekuwa na migongano ya mara kwa mara baina ya wananchi na mtoa huduma wa sasa (Udart). Gatambi anasema wakati mtoa huduma mwingine akisubiriwa, ujenzi wa awamu ya pili ya mradi kwenye barabara ya Kilwa utaanza muda wowote. Mkandarasi amepatikana na kwa sasa wanalipa fidia kwa wananchi watakaoguswa na mradi huo. Mradi huo wa kilometa 20.3 utakaohusisha barabara ya Kilwa, Kawawa, Sokoine, Gerezani, Bandarini na Chang ombe yenye urefu wa Kilometa 20.3, umeiva baada ya wananchi walioguswa kuanza kulipwa fidia.Watu 104 wameanza kulipwa fidia kupitia benki na wakishamaliza, ujenzi utaanza kwa kuwa mkandarasi amepatikana. Akiwasilisha makadirio ya mapato na matumizi ya fedha za ofisi yake kwa mwaka wa fedha 2018/19, Waziri wa Nchi Ofisi ya Rais, Tawala za Mikoa na Serikali za Mitaa, Selemani Jafo alisema ujenzi wa miundombinu ya Dart ya Mbagala na Gongo la Mboto, umepangwa kuanza Desemba mwaka huu. Anasema mradi huo utatekelezwa kupitia mkopo wa dola za Marekani milioni 141.71 kutoka Benki ya Maendeleo ya Afrika. Kwa awamu ya tatu ya ujenzi (kwenda Gongo la Mboto), ujenzi utahusisha barabara za Nyerere, Uhuru, Bibi Titi, Azikiwe, Shaurimoyo, Lindi na Maktaba zenye urefu wa kilometa 23.6 kwa mkopo wa dola za Marekani milioni 148.2 kutoka Benki ya Dunia. Dart kupitia Mtendaji Mkuu wake, Ronald Lwakatare katika tangazo lake kwa umma la hivi karibuni, anawataka wananchi wanaoguswa na mradi huo katika barabara ya Kilwa kuwasilisha nyaraka muhimu kwa ajili ya ulipaji fidia. Dart tunaendelea na ulipaji fidia kwa wananchi hao ili kupisha ujenzi wa miundombinu ya awamu ya pili ya mradi kuanzia katikati ya jiji la Dar es Salaam hadi Mbagala Rangi tatu na barabara ya Kawawa kuanzia Magomeni, barabara ya Chang ombe, Mgulani hadi makutano ya barabara ya Kilwa eneo la Mgulani JKT,  anasema Lwakatare anasema wananchi wanaohusika katika malipo hayo ni waliothaminiwa nyumba zao chini ya mradi wa Dart katika mitaa ya Mianzini, Misheni na Keko katika barabara ya Chang ombe/Mgulani.Waziri Jafo anazungumzia usanifu wa awamu ya nne ya ujenzi wa miundombinu hiyo akisema utafanyika kwa mkopo wa dola za Marekani milioni 97.9 kutoka Benki ya Dunia. Usanifu utahusisha barabara za Sam Nujoma, Bagamoyo, Bibi Titi na Ali Hassan Mwinyi zenye urefu wa kilometa 25.9. Malengo mengine ya Dart ni ujenzi wa maegesho katika maeneo ya mfumo wa wakala; kukamilisha taratibu za upatikanaji wa mtoa huduma wa pili (SP2), mkusanyaji nauli, msimamizi wa fedha pamoja na mshauri mwelekezaji kwa ajili ya awamu ya tatu.Aidha, usanifu wa ujenzi wa miundombinu ya Dart utakaohusisha barabara za Sam Nujoma, Bagamoyo, Bibi Titi na Ali Hassan Mwinyi zenye urefu wa kilometa 25.9, utaanza mwaka huu wa fedha. Inaelezwa kwamba, baada ya kuanza kwa awamu hiyo, itafuata awamu ya tatu ya Barabara ya Nyerere hivyo kukamilisha awamu tatu za mradi huo. Kukamilika kwa miradi hiyo kutarahisisha huduma za usafiri katika jijini lote la Dar es Salaam kupitia mabasi hayo ya  mwendo kasi . Ni dhahiri kwamba jiji zima litapambwa na huduma ya mabasi hayo tofauti na sasa ambapo yanatoa huduma kati ya Kimara  Kivukoni; Kimara-Gerezani; KimaraMorocco; Morocco- Kivukoni na Morocco-Gerezani.