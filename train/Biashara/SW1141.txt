 Mfumo huo mpya umetengenezwa katika namna inayowezesha wazee kupata mafao yao ya kila mwezi kupitia katika mashine za kutolea fedha (ATM), TigoPesa na M-Pesa, vituo vya mauzo na mitandao mingine.Akizungumza katika maonesho ya 39 ya Biashara ya Kimataifa (DITF) Ofisa Operesheni wa NSSF, Joyce Mruma alisema:  Wazee wenye pensheni ambao ni wanachama wa NSSF, hawatatembea tena na pesa mkononi .Katika mfumo wa zamani, wanachama wa NSSF wazee walikuwa wanalipwa mafao kupitia ofisi za Posta, hali iliyosababisha matatizo mengi kwa wazee hao, ikiwa ni pamoja na kuibiwa njiani na vibaka. Lakini sasa tumeamua kubadilisha mfumo wa zamani na kutumia mfumo wa kisasa Hifadhi Smart-Cards. Kuanzia sasa, wazee watalipwa kupitia  Smart cards , ambayo itawaruhusu kupata pesa zao wakati wowote na mahali popote. Hatatembea tena na burungutu la pesa mkononi,  alisema.Alisema kwa kuzingatia umri wao, NSSF imeona ni vema kuwapunguzia wazee usumbufu kwa kubuni njia ya kisasa ya kuwalipa mafao yao na kuongeza kuwa mfumo huo wa kadi mpya umetengenezwa na Kampuni ya Selcom.  Hifadh Smart-cards  pia itaunganishwa na mifumo ya maduka makubwa (supermarkets) ili kuwawezesha wazee kununua vitu na huduma mbalimbali kupitia kadi zao,  alisema Mruma.