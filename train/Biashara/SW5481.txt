 Kufunguliwa kwa tawi hilo jana, kumetajwa na uongozi wa benki hiyo kwamba ni kukidhi kilio cha siku nyingi cha wateja wa maeneo ya Ubungo, Mbezi, Kimara, Kibamba, Kiluvya na hata Kibaha mkoani Pwani, ambao walikuwa wakiomba kusogezewa huduma karibu za benki hiyo. Bodi pamoja na uongozi wa beki ilitulazimu kuangalia uwezekano wa kuwaletea huduma hizi za kibenki karibu na maeneo ya makazi na biashara,  alisema Mwenyekiti wa Bodi, Profesa Leticia Rutashobya kwenye uzinduzi.Kwa mujibu wa Mwenyekiti huyo wa Bodi, kuzinduliwa kwa tawi hilo la Kimara, kunafanya matawi madogo ya benki hiyo jijini Dar es Salaam kufikia matano. Matawi mengine ni Kigamboni, Tegeta, MayFair na Temeke.Matawi makubwa yaliyoko Dar es Salaam ni Kijitonyama, Ubungo Plaza, Ilala, Manzese, Kariakoo, Mkwepu, Metropolitan, YWCA na Samora, ambayo yote yanatoa huduma za kibenki ikiwemo mikopo ya aina mbalimbali na mashine za kutoa fedha (ATM) zilizounganishwa na mtandao wa Umoja Switch.Wakizungumza katika uzinduzi huo, baadhi ya wakazi wa Kimara walisema wamepunguziwa kero ya kuingia kwenye msongamano wa magari kusafiri kufuata huduma za benki hiyo Ubungo au katikati ya jiji. Napongeza sana uamuzi wa Benki ya Posta kuleta huduma hapa Kimara na kuweka ATM. Tulikuwa tunalazimika kupanda daladala, unatumia saa nyingi kwenye msongamano, lakini sasa tumerahisishiwa huduma,  alisema Selina Malik, mkazi wa Kimara Suka.Profesa Rutashobya alisema TPB imedhamiria kupeleka huduma zake karibu zaidi na wananchi na pia inaendelea kubuni huduma mbalimbali za kibenki, hasa kwa kutumia teknolojia ya kisasa, kama vile huduma kwa simu.Alisema benki hiyo ina ATM zake 30, zilizounganishwa kwenye ATM 188 chini ya Umoja Switch. Kwa upande wa mikopo, alisema benki hiyo ina mikopo ya aina mbalimbali ,ambayo imelenga masoko mapya, kama vile wastaafu.Pia, benki hiyo hutoa mikopo ya elimu. Aidha, Profesa Rutashobya alisema benki hiyo inatarajia kufungua matawi mengine mikoani mwaka huu, ikiwemo Singida na Simiyu.Pia inajenga majengo mapya ya kisasa Songea mkoani Ruvuma na Babati mkoani Manyara. Matawi hayo yatazinduliwa mwishoni mwa mwaka huu.