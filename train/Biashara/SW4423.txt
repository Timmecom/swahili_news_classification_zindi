 Badala yake, ameshauri Serikali itafute dawa halisi ya matatizo ya shirika ili liweze kufanya kazi kwa ufanisi. Dewji aliyasema hayo jana jijini Dar es Salaam, akisema miaka nenda- rudi, Tanesco imekuwa ikilia hali mbaya na kuomba kupandisha bei, lakini licha ya kupata ridhaa ya kupandisha bei, hakuna mabadiliko yanayoonekana.Kauli ya Dewji imekuja huku kukiwa na kilio kutoka kwa wateja wa shirika hilo, wakidai bei mpya inazidisha makali ya maisha.Tanesco imeidhinishiwa na Mamlaka ya Udhibiti wa Nishati na Maji (Ewura), kupandisha bei za umeme, ambapo kuanzia Januari mosi mwaka huu watumiaji umeme wa majumbani wananunua uniti moja ya umeme kwa Sh 306 kutoka Sh 221 za awali.Wateja wengi wa Tanesco wanaangukia katika kundi hili ambalo linajulikana wateja wa kundi la T-1. Katika kundi hilo ongezeko la bei kwa uniti moja ni Sh 85.Kundi hilo ni la wateja ambao wanatumia vifaa kama majokofu, televisheni, kupiga pasi pamoja na wafanyabiashara wadogo kama wasusi, vinyozi, maduka, mashine za kusagisha nafaka na biashara zingine ndogo zinazotumia umeme.Katika kundi hilo tozo la kutoa huduma ambayo pia anatozwa mwananchi imeongezeka kutoka Sh 3,841 hadi Sh 5,520 kwa mwezi. Kiasi hicho mteja wa Tanesco anakilipa bila kujali kama ametumia umeme au la kwa mwezi.