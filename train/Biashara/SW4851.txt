 TEKNOLOJIA ya Habari na Mawasiliano (Tehema) imeelezwa kuwa ni muhimu kwa Malengo ya Maendeleo Endelevu (SDGs) ikiwemo afya, elimu na usawa wa kijinsia.Kutokana na umuhimu huo, serikali, wafanyabiashara na asasi za kiraia zinapaswa kufanya kazi kwa pamoja kutokana na maendeleo ya Tehama. Akizungumza wakati wa Mkutano wa Mawaziri wa Sekta ya Teknolojia ya Habari na Mawasiliano, Uchukuzi, Habari na Hali ya Hewa wa Jumuiya ya Maendeleo ya Kusini mwa Afrika (SADC) uliofanyika jijini Dar es Salaam hivi karibuni, Makamu wa Rais wa Huawei Ukanda wa Kusini mwa Afrika, David Chen, alisema kuna uhusiano mkubwa kati ya Tehama na kiwango cha maendeleo kwenye SDGs.Chen alisema uhusiano huo hujidhihirisha hasa katika malengo ya maendeleo endelevu namba 3, 4, 5 na 9 kuhusu elimu bora, afya bora na ustawi, usawa wa kijinsia na viwanda, uvumbuzi na miundombinu. Maendeleo ya pamoja ya kidijiti yanahitaji ushirikiano wa kipembe tatu kati ya sekta ya umma, sekta binafsi na asasi za kiraia.Serikali inahitaji sera madhubuti na kutumia sera hizo kupunguza gharama za matumizi ya Tehama ambayo itasababisha kuongezeka kwa huduma za kidijiti kwa gharama nafuu, alisema Chen. Kwa mujibu wa Benki ya Dunia, asilimia 53 ya watu duniani bado hawatumii mtandao wa intaneti, lakini pia 4/5 ya watu ambao hawajaunganishwa na mtandao wa intaneti wanapatikana katika ukanda wa Asia-Pacific na Afrika. Imeelezwa kuwa Afrika inaupungufu zaidi ikizingatiwa kuwa sehemu kubwa ya watu wake bado hawajaunganishwa kimtandao. Kwa wastani, asilimia 76 ya watu Afrika hawajaunganishwa na huduma ya intaneti na wengi wao wako maeneo ya vijijini. Kutokana na hali hiyo, Chen alisema Septemba 18 mwaka huu Huawei ilitangaza mpango wake jumuishi wa kidijiti ujulikanao kama TECH4ALL huko Shanghai kwa lengo la kuwasaidia watu wengine milioni 500 kunufaika na teknolojia ya kidijiti katika miaka mitano ijayo.Kampuni hiyo ya Huawei imetoa wito kwa watu binafsi na mashirika kuungana nao katika kushughulikia mambo ya kidunia yanayohusiana na afya, elimu, maendeleo na mazingira.Alisema katika kufikia mpango jumuishi wa kidijiti wa TECH4ALL, Huawei iliweka bayana hivi karibuni mradi wake ujulikanao kama DigiTruck Afrika kwa kushirikiana na shirika lisilotengeneza faida la Ubelgiji ili kuwapatia mafunzo ya kuwaongezea ujuzi jamii za vijijini nchini Kenya.