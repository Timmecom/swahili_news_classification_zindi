 Mwenyekiti wa Baraza la Biashara la Mkoa wa Kigoma ambaye pia ni Mkuu wa Mkoa huo, Kanali mstaafu, Issa Machibya alisema hivi karibuni kuwa sekta ya viwanda vya kusindika mazao inatarajia kuimarika kwa kuwa Serikali imeweka mipango ya upelekaji nishati kwa wingi mkoani humo.Akizindua Baraza la Biashara la mkoa huo alisema wafanyabiashara waanze kujiandaa kuwekeza katika sekta hiyo kwa vile mikakati ya upatikanaji wa nishati ya umeme inatarajia kuimarika.Mabaraza ya Biashara ya mikoa yanafanya kazi chini ya Baraza la Taifa la Biashara (TNBC) kuhakikisha mazingiara ya kufanya biashara katika ngazi ya mikoa yanakuwa rafiki kwa wafanyabiashara.Alisema kwa sasa serikali inajenga miundombinu ya umeme wa megawati 80 Rusumo mkoani Kagera kwa ajili ya ya mkoa wa Kigoma. Alisema pia mkoa huo utapata umeme wa jua megawati tano na megawati 40 za gridi ya taifa kutoka Kanyua kwenda Uvinza, Kasulu hadi Manispaa ya Kigoma.Alisema nishati hiyo pia inalenga kuchochea uwekezaji katika eneo maalumu la uwekezaji Kigomba la Mamlaka ya Ukanda Maalumu wa Uwekezaji (EPZA).Mkurugenzi wa Mazingira ya Biashara, TNBC, Arthur Mtafya alisema Baraza la Mkoa linatakiwa kufanya vikao vyake kwa mujibu wa uendeshaji wa baraza kwa nia ya kuchochea shughuli za biashara na uwekezaji.Alisema serikali kupitia TNBC inalichukulia swala la kuboresha mazingira ya biashara kwa uzito na inafanya kila liwezekanalo kufikia malengo yake na imeliweka katika Mpango wa Matokeo Makubwa sasa (BRN).Alisisitiza kuwa baraza hilo la mkoa na yale ya wilaya hayana budi kufanya kazi kwa mujibu wa taratibu ili kuzidi kuchochea shughuli za biashara na uwekezaji katika maeneo yao ili kukuza ajira na kuleta ustawi wa maisha ya wananchi.Naye, Mkurugenzi Mtendaji wa Taasisi ya Sekta Binafsi (TPSF), Godfrey Simbeye alisema licha ya serikali kujitahidi kuweka mazingira mazuri ya biashara, bado kuna changamoto nyingi za kufanya biashara nchini.