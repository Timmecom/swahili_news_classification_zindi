 Mkuu wa Wilaya ya Kibaha mkoani Pwani, Asumpta Mshama amesema, ukaribu wa wilaya hiyo na Uwanja wa Ndege wa Kimataifa wa Julius Nyerere jijini Dar es Salaam ni fursa muhimu kwa biashara wilayani humo.Mshama pia amesema, uwepo wa miundombinu wezeshi kwenda viwandani, kuzinduliwa kwa bandari kavu na kuwepo kwa karakana kuu kwenye ujenzi wa reli ya kisasa (SGR) ni fursa kubwa ya kiuchumi kwa wilaya hiyo. Kama una mzigo wako kwenye viwanda tumeweka treni, kwa hiyo kwenye maeneo ya viwanda treni zinaingia mpaka viwandani kwa hiyo unapozalisha mzigo wako unaweka kwenye treni hiyo inaondoka treni yetu ya zamani amesema.Mshama amesema ofisini kwake mjini Kibaha kuwa, wilaya hiyo ina fursa nyingi sana na kwamba, kuzinduliwa kwa bandari hiyo ujao itakuwa chachu nyingine ya maendeleo ya kiuchumi.Ameyasema hayo wakati akizungumza na timu ya wafanyakazi wa Kampuni ya Magazeti ya Serikali (TSN) ikiwa ni sehemu ya maandalizi ya Maonesho ya Viwanda Mkoa wa Pwani 2019 na Kongamano la Fursa za Biashara na Uwekezaji mkoani humo. Sisi tuna neema ya kuwa na karakana kubwa kuliko zote ambayo itakuwa ya standard gauge kwa hiyo itakuwa hapa kwetu Kwala Kibaha. Na ukanda wa biashara ambao utaenda usawa wa treni hii ya mwendokasi sisi Kibaha tuna eneo kubwa ambalo limechaguliwa kwamba litajengwa kwa ustadi wa hali ya juu kuhakikisha kwamba mtu akiwa na mazao yake, akiwa na vitu vyake anavipeleka kwenye treni kirahisi sana kuweza kusafirisha  amesema.