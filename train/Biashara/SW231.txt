 Hayo yameelezwa na Mkurugenzi wa PSP Mwezeshaji Consultancy, Protase Semuhomyi wakati akizungumza na wandishi wa habari juu ya ufugaji wa samaki kwa njia ya mabwawa na mafunzo yatakayoendeshwa kati ya Februari 2-6, mwaka huu.Alisema utafiti uliofanywa na Shirika la Chakula na Kilimo Duniani (FAO mwaka 2013, umebainisha uwepo wa fursa hiyo hivyo kuwaomba viongozi wenye dhamana kuhamasisha na kuwawezesha watanzania kutumia vyema fursa hiyo. Watanzania wengi wanaanzisha na kuendesha shughuli zao za ujasiriamali bila kufuata misingi na taratibu za biashara zao, hivyo kushindwa kutumia vyema fursa zilizopo na badala yake kujikita katika shughuli ambazo tayari wengine wanazifanya,  alisema.Alisema PSP inapogundua kuwa kuna fursa inayofaa kwa Watanzania ni jukumu lake, kuwajulisha wananchi na fursa ya ufugaji wa samaki kwa njia za mabwawa haijatumiwa vizuri.Alisema uwekezaji wa miradi ya samaki sio ghali, ukilinganisha na uwekezaji wa miradi mingine kwani usimamizi wake ni rahisi, hata wajasiriamali wanaofanya shughuli nyingine wanaweza kufanya ufugaji wa samaki, ambapo atawaangalia asubuhi na kuwapa chakula na jioni wanaporudi.Alisema ufugaji wa samaki kwa njia ya mabwawa, hutunza mazingira na kwamba soko la samaki lipo na litaendelea kuwepo na kuongezeka licha ya changamoto za kuwepo.Mtaalamu wa ufugaji wa samaki kutoka wizara ya Mifugo na Uvuvi, Moses Mbilu alisema, sekta hiyo inakabiliwa na changamoto mbalimbali ikiwemo ya sera za mazingira kuwa kikwazo kutokana na sekta hiyo kuwa mpya.Alisema ipo haja ya kupitiwa upya kwa sera hiyo na kutoa fursa ya matumizi ya teknolojia iliyokwishafikiwa na nchi zilizopia hatua kwenye ufugaji wa samaki kwa njia ya mabwawa, kwani huwezi kuendesha sekta hiyo bila ya kuwa na sera madhubuti.Changamoto nyingine ni ubora wa mbegu zinazotumika kutotoa matumaini kwa wafugaji, kutokana na tafiti na uzalishaji wa mbegu bora na uwepo wa wagani wachache ukilinganisha na mahitaji ya elimu juu ya ufugaji wa samaki.Akitoa ushuhuda wa ufugaji wa samaki, mkulima na mfugaji wa samaki, Rajabu Karatunga alisema alianza ufugaji wa samaki mwaka 2013 akiwa na bwawa moja lakini sasa wana mabwawa 10.Alisema yeye pamoja na wenzake, walijiunga kwenye kikundi kinachoitwa Roela wakati wakiwa wanafunzi Chuo Kikuu cha SAUT na kuanza ufugaji huo wa samaki wakiwa na mtaji wa Sh 800,000.Alisema hufuga samaki kwa miezi sita, ndipo huanza kuwauza wakiwa na uzito wa kati ya gramu 700 hadi kilogramu moja na kwamba kwa sasa wameanza uzalishaji wa vifaranga vya samaki kwa ajili ya mbegu baada ya kuona uwepo wa mahitaji hayo.Alisema wamekuwa wakifuga samaki aina ya sato.