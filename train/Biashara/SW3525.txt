 Katika mahojiano na mwandishi wa habari hizi jana Ofisa Kilimo wa Wilaya ya Chamwino, Aithan Chaula alisema ekari 300 nyingine zimeongezwa ambapo wananchi wanaoishi vijiji karibu na shamba hilo wamegawiwa ekari moja kila moja ambapo sasa wameanza kusafisha na kuchimba mitaro.Sasa shamba litakuwa la ekari 600. Kama tutakwenda sawa sawa mwisho wa mwaka huu shamba lote litakuwa limepandwa,  alisema.Alisema wananchi waliopata maeneo hayo wanachimba mitaro kwa nguvu zao kwani waliona mafanikio waliyopata wenzao 300 wa kwanza wanaolima zabibu katika eneo hilo.Alivitaja vijiji ambavyo wananchi wake wamepatiwa maeneo kwa ajili ya kulima zabibu kuwa ni Chinangali 2, Manchali, Makoja, Buigiri, Mlebe na Chamwino.Alisema wakulima wa kwanza 300 ni wanachana wa Fune Saccos na Chabruma Amcos ambao wamekuwa wakipata mikopo kwenye taasisi za kifedha, hali ambayo iliwavutia wananchi wengi zaidi na kuona faida za kilimo cha zabibu.Alisema shamba hilo lina miundombinu ya umwagiliaji kwa kutumia matone na ni moja ya mashamba makubwa ya zabibu katika mkoa wa Dodoma.Pia alisema kuna shamba jipya la zabibu Mvumi Makulu ambapo kuna ekari 323 na wananchi watachimba mitaro kwa nguvu zao huku wakisaidiwa na Shirika la Mpango wa Chakula Duniani (WFP).Chaula alisema lengo la kuwa na mashamba makubwa kwenye eneo moja kunarahisisha upatikanaji wa huduma za ugani, miundombinu ya maji, umwagiliaji, upatikanaji wa mikopo na kwenda pamoja katika kuongeza thamani ya zao husika.