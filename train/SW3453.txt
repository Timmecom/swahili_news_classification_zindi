 CHAMA Cha Mapinduzi (CCM) Mkoa wa Morogoro kimeongeza idadi ya madiwani katika majimbo ya uchaguzi ya Kilosa, Mvomero na Ulanga baada ya wagombea wake kupita bila kupingwa. Ushindi huo ulipatikana katika uchaguzi mdogo uliopangwa na Tume ya Taifa ya Uchaguzi (NEC) kufanyika Januari 19, mwakani kwenye kata 46 za Tanzania Bara. Katika Jimbo la Mvomero ambapo kata tatu ziliingia kwenye kinyang anyiro hicho, Msimamizi wa Uchaguzi, Florent Kyombo alitangaza ushindi kwa wagombea watatu kutoka CCM baada ya kupita bila kupingwa kwenye kata zao.Wagombea waliopita bila kupingwa na kutangazwa kuwa washindi na Msimamizi wa uchaguzi wa Jimbo hilo ni Lucas Mwakambaya ambaye amepita kwa kata ya Mtibwa ,Timothy Isdori Machonga kutoka Kata ya Tchenzema. Madiwani wateule hao ambao wote awali walikuwa ni madiwani kutoka Chadema kabla ya kujivua na kujiunga na CCM ambapo walipewa tena ridhaa kuwania nafasi hizo ,ambapo diwani mwingine mteule aliyepita bila kupingwa katika Kata ya Mangae ni Adam Medard Msimbe ambaye awali alikuwa ni Diwani kutoka CUF . Kwa mujibu wa msimamizi huyo wa uchaguzi wa jimbo hilo, wagombea hao wote kutoka CCM wamepita bila kupingwa kutokana na wagombea wengine kutoka vyama vya upinzani hadi siku ya mwisho ya Desemba 20, mwaka huu, ya kupokea fomu za wagombea kushindwa kukamilisha vigezo vinavyohitajika ili kuwapa uhalali wa kuwa na sifa za kugombea nafasi hizo. Hata hivyo alisema kwa sasa kata zote zilizokuwa na nafasi wazi katika jimbo hilo zimekwishajazwa na madiwani waliopitishwa watasubiri kuapishwa rasmi kwenye vikao halali vya halmashauri ya wilaya ya Mvomero vinavyotarajiwa kufanyika hivi karibuni. Mgombea mwingine wa CCM katika uchaguzi huo aliyepita bila kupingwa ni kutoka Kata ya Magomeni Jimbo la Kilosa baada ya aliyekuwepo awali kufariki dunia. Kwa upande wake, Katibu Mwenezi CCM Wilaya ya Mvomero, Yusuph Kingu,   Lule  akizungumzia ushindi huo katika kata zake pamoja na mambo mengine aliwataka wana CCM na wananchi wa kata hizo kutoa ushirikiano na madiwani hao ili waweze kutekeleza ilani ya Chama cha Mapinduzi.  Kutokana na nyadhifa zao madiwani hawa ni wajumbe wa kamati za siasa kuanzia tawi analotoka , kata na halmashauri kuu ya wilaya , hivyo wapewe ushirikianio ili wawaletee maendeleo wananchi hasa wanyonge  alisema Kingu. Kingu pia alitumia fursa hiyo kumpongeza Mwenyekiti wa CCM Taifa , Rais John Magufuli kutokana na kazi nzuri anazozifanya na amekipa chama heshima kubwa ndani na nje katika kipindi cha miaka mitatu cha kutekeleza Ilani ya CCM. Hivi karibuni Tume ya Taifa ya Uchaguzi (NEC) ilitangaza kufanyika kwa uchaguzi mdogo katika Jimbo la Temeke, Mkoani Dar es Salaam na kwenye kata 46 za Tanzania Bara. Kwa mujibu wa Mwenyekiti wa Tume ya Taifa ya Uchaguzi (NEC), Jaji (Rufaa), Semistocles Kaijage uchaguzi huo umepangwa kufanyika Januari 19, mwakani na fomu za uteuzi wa wagombea zilipangwa kutolewa kuanzia Desemba 14 hadi Desemba 20, mwaka huu na kampeni za uchaguzi zilipangwa kuanza kufanyika kati ya 21 Desemba, mwaka huu hadi Januari 18 mwakani.