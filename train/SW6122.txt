 SHIRIKA la Umoja wa Mataifa linaloshughulikia Wakimbizi (UNHCR) lipo tayari kuingia kwenye mjadala na serikali kuangalia njia mbadala za kuwasaidia wakimbizi wanaohudumiwa hapa nchiniPia limeahidi kufuatilia kila aina ya mavazi yanayoingizwa nchini kuwasaidia wakimbizi ili kuhakikisha hayaingii mavazi yanayofanana na sare za wanajeshi kama ilivyotokea karibuni na kuleta mtafaruku.Akizungumza na waandishi wa habari jana Jijini Dar es Salaam, Mkuu wa UNHCR, Fillippo Grandi alisema Tanzania imekuwa ikisaidia wakimbizi kwa miaka mingi na kuna changamoto ambazo UNHCR imebaini na kuwa zinahitajia mjadala wa pamoja na serikali ili kuwasaidia wakimbizi waliopo nchini.Alizibainisha changamoto hizo kuwa ni pamoja na njia bora za kuwahudumia wakimbizi ambapo alisema kuwa wakimbizi sio lazima wakae kambini tu kama ilivyo ila wanaweza kufanya shughuli za kiuchumi. Alitolea mfano kwenye kambi ya Nyarugusu ambapo awali kulikuwa na soko lililokuwa likitumiwa na wakimbizi hao pamoja na wananchi wa eneo jirani kuuzia na kununua mazao kama njia mojawapo ya wakimbizi kujipatia kipato na kuwa kutokana na kufungwa kwa soko hilo baadhi yao sasa wameathirika.Pia alisema kwenye mfumo wa kuwapokea wakimbizi kuna changamoto za baadhi kukataliwa kuingia nchini wakati wengine ni wagonjwa. Alisema kuna haja ya kuwapokea kwanza wote wanaoomba kuingia. Aliongeza kuwa licha ya Tanzania kufanya kazi kubwa ya kuwapokea wakimbizi hao nchini na kuwasaidia kwa kila hali, imeonekana bado kuna changamoto ambazo UNHCR na wadau wengine wanalo jukumu la kusaidiana na Tanzania kuzitatua hasa kwenye sekta ya elimu, afya na maji.  Tanzania inakabiliwa na changamoto kadhaa katika namna ya kuwapokea na kuwarejesha majumbani kwao wakimbizi.Sina maana ya kuwa haifanyi kazi nzuri ila ninachomaanisha kuwa kuwa kuna haja ya kuwa na mjadalana Serikali tena shirikishi kubainisha sababu za changamoto hizo na kuzitatua,  alisema. Pia alisema suala la wakimbizi kurejea makwao linatakiwa kuwa ni la hiari zaidi na sio lazima au mkimbizi kuwekewa mazingira yoyote ya kuwalazimisha wakimbizi kurejea kwenye nchi waliyotoka.Aliongeza kuwa nchi ambazo wakimbizi wanarejea makwao pia zinapaswa kuandaa mazingira rafiki ya kiuchumi kwa wakimbizi ambayo yatawawezesha kuendeleza shughuli za kiuchumi kwa muda mrefu. Kuhusiana na mavazi yanayofanana na sare za jeshi yaliyokamatwa kambi ya wakimbizi Kigoma, Grandi alibainisha, sio lengo la UNHCR kuziingiza nchini na kuwa zilitokana na misaada ya watu mbalimbali. Alisema kuna nchi ambazo mavazi ya aina hiyo ni kitu cha kawaida na ndio walisaidia kuyaingiza nchini.Hata hivyo, alikiri k hilo ni kosa kwa kuwa haitakiwi mavazi yenye kuendana na sare za kijeshi kupewa wakimbizi kwani haitakiwi kujihusisha na shughuli za kijeshi hivyo hata mavazi yanayofanana sio mazuri. Mkuu huyo wa UNHCR alipongeza juhudi za Rais Mstaafu wa awamu ya tatu, Benjamin Mkapa za kupigania amani nchini Burundi na kutoa mwito kwa nchi za Burundi na Jamhuri ya Kidemokrasia ya Congo (DRC) kupigania amani kwenye nchi zao ili wakimbizi waliotoka huko warejee nchini mwao. Nimekutana na Rais John Magufuli, Waziri wa Mambo ya Nje, Augustine Mahiga na mawaziri wengine wanaohusika moja kwa moja na kuhudumia wakimbizi na nimefanya majadiliano yenye tija kubwa kwa faida ya wakimbizi. Ninaishukuru Tanzania kwa msaada wao mkubwa kwa wakimbizi hawa,  alisema. Grandi aliwasili nchini Jumanne wiki hii na kufanya mazungumzo na Rais Magufuli, Ikulu, Dar es Salaam ambapo alimwomba radhi kwa kupatikana kwa sare za jeshi kwenye kambi ya wakimbizi ya Kigoma.