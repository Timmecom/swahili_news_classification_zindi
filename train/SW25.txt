 SHIRIKA lisilo la kiserikali la Empower lenye makao yake nchini Norway limetoa fursa ya kujiajiri kwa vijana jijini Arusha kwa kukusanya chupa za plastiki na mifuko na kulipwa Sh 500 kwa kilo.Lengo la shirika hilo ni kukusanya chupa za plastiki na mifuko zaidi ya kilo 800 kwa siku ili na vijana kunufaika na ajira hiyo ya muda mfupi kukidhi katika mahitaji yao ya kila siku.Balozi Mwakilishi wa Empower Tanzania, Cuthbert Mtuku alisema baada ya serikali kupiga marufuku mifuko ya plastiki na chupa kote nchini, wameamua kukusanya uchafu huo na kuhifadhi kwa lengo la kuuteketeza baadaye.Mtuku alisema wameanzia jijini Arusha katika Kata ya Muriet na watazunguka kata zote kukusanya uchafu huo na kila mmoja atakuwa mlinzi wa mwenzake kwa wale wenye kutupa chupa za maji hovyo.Mratibu huyo alisema Empower iko katika nchi 10 duniani na makao yake makuu ni Arusha na baadaye itasambaa katika mikoa kadhaa, lengo likiwa kuwapatia vijana ajira ya muda kwa kazi hiyo.Naye mkazi wa Kata ya Muriet, Gladness Kombe ambaye ametoa eneo kwa shirika hilo kukusanyia uchafu, alisema lengo la shirika hilo ni kulinda mazingira hivyo hana budi kushirikiana nao katika kuweka jiji safi.Aliwataka wakazi wa Jiji la Arusha kujitokeza na kutoa ushirikiano kwa shirika hilo, moja kujipatia ajira ya muda na pili kulinda mazingira.  Hii ni fursa kwa vijana kujiajiri na kujipatia fedha za kijikimu hivyo ni lazima kujitokeza kwa wingi kulinda mazingira katika jiji letu,  alisema.Mkazi wa eneo la Mbezi katika kata hiyo, Fatuma Juma alisema katika siku ya kwanza amejipatia Sh 20,000 baada ya kukusanya chupa za uzito wa kilo 40. Alisema kiwango hicho cha fedha si haba katika maisha ya sasa kwani zinaweza kumsaidia na familia yake na siku zijazo atajitahidi kukusanya chupa tupu za plastiki nyingi zaidi ili akidhi mahitaji yake ya kila siku.