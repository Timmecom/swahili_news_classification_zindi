 KAMPUNI ya mchezo wa kubahatisha ya M-bet imeingia makubaliano ya udhamini na timu ya soka ya Manispaa ya Kinondoni (KMC) kwa miaka mitano wenye thamani ya sh Bilioni 1.Akizungumzia udhamini huo jana baada ya kusaini mkataba huo, Meneja Masoko wa Mbet, Allen Mushi alisema sababu ya kuiunga mkono timu hiyo ni baada ya kuvutiwa na kiwango bora walichokionesha timu hiyo tangu msimu uliopita. Alisema kitendo cha kumaliza ligi katika nafasi ya nne bora sio cha mchezo na kwamba hata wanapokuwa uwanjani hucheza soka la kuvutia tofauti na wengine. Tumeichagua KMC kwasababu tumevutiwa na mambo mengi, kwanza jinsi wanavyojiongoza katika mipango yao ya muda mfupi na mrefu, lakini kingine wanapokuwa uwanjani soka lao ni la kuvutia, alisema.Alisema wanaweza kuboresha kiwango cha fedha kila mwaka endapo timu hiyo itakuwa inafanya vizuri na hata kuchukua taji la Ligi Kuu. Kwa upande wake, Meya wa Manispaa ya Kinondoni Benjamini Sitta alisema udhamini huo hauzuii fursa mbalimbali kutoka kwa wadau wengine.Alisema fursa za kudhamini timu hiyo zipo na wanategemea wengine watajitokeza kuwaunga mkono kuelekea katika harakati zao za kujenga uwanja wa kisasa wa klabu hiyo.Katika hatua nyingine, Kocha wa KMC Jakson Mayanja alizungumzia maandalizi ya kikosi chake kuelekea katika mchezo wa marudiano wa Kombe la Shirikisho Afrika dhidi ya AS Kigali kuwa yanakwenda vizuri. Mchezo huo utafanyika kesho Ijumaa.