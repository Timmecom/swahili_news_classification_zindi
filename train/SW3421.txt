 SERIKALI imesema haina mpango wa kukabidhi kiwanda cha kukoboa mpunga cha Kilimanjaro Paddy Hulling (KPHC) wilayani Moshi, kwa Chama cha Wakulima wa Mpunga (Chawampu) wilayani humo, ambacho kina deni la zaidi ya Sh milioni 325 katika Benki ya Ushiriki mkoani Kilimanjaro( KCBL).Aidha imeahidi kufunguliwa kwa kiwanda hicho wakati wowote kuanzia sasa mara baada ya kupata msimamizi ambaye wataingia naye ubia, huku serikali ikiweka menejimenti katika uendeshaji wake. Naibu Waziri wa Kilimo na Chakula, Omary Mgumba alisema hayo katika ziara ya siku moja kuzungumza viongozi wa Chawampu kuhusu msimamo wa serikali juu ya uendeshaji wa kiwanda hicho.Kiwanda hicho kilichowekwa jiwe la msingi mwaka 1988 na Rais wa Awamu ya Kwanza, Hayati Mwalimu Julius Nyerere, kiliendeshwa kwa mkataba baina ya Chama Kikuu cha Ushirika cha Wakulima wa Kahawa (KNCU) na Hazina kuanzia mwaka 1990 na kilifungwa mwaka 2015 kwa deni la umeme linalokadiriwa kufikia Sh milioni 25. Kwa sasa kiwanda hicho kipo chini ya uangalizi wa serikali ingawa kimefungwa kutokana na kukosa usimamizi madhubuti na si uchakavu wa mitambo kama inavyodaiwa na baadhi ya watu. Kiwanda hiki hakina tatizo lolote na kimefungwa kutokana na KNCU waliokuwa wakikiendesha kushindwa kulipa deni la ankara ya umeme linalokadiriwa kutozidi shilingi milioni 25, alisema.  Katika maelezo yenu hapa mmesema kuna matrekta kama manne yamekamatwa na Benki ya KCBL kufidia madeni yao, ikitokea tumewakabidhi kiwanda hiki itakuwa ndiyo mwanzo wa kukipoteza,  alisema.Mgumba alitaka serikali ya wilaya ya Moshi kufanya sensa ya wakulima wa mpunga ili kuweza kuunda ushirika wao wenye nguvu, hivyo kuishawishi serikali kufikiri namna sahihi ya kuendesha kiwanda hicho kwa ubia na ushirika huo.  Mkuu wa wilaya tumia wataalamu wako, kuwashauri wakulima waunde ushirika wenye jina lingine jipya ili tuangalie namna ambavyo tutatekeleza azma ya Serikali Kuu ya kuendesha kiwanda hiki kwa mafanikio na kuwasaidia wakulima kuliko hali ilivyo sasa,  alisema.Kwa upande wake Waziri wa Viwanda, Biashara na Uwezeshaji, Joseph Kakunda alisema kiwanda hicho kilifungwa kutokana na makosa ya serikali kuwakabidhi KNCU wasio na uwezo wa kukiendesha, jambo ambalo halitajirudia tena. Hiki ni kiwanda cha kukoboa mpunga, sijui hapo awali tuliwaza nini tukawakabidhi watu wanaolima kahawa ....ilikua lazma tufike hapa, tunataka kiwanda kiendeshwe na watu wanaolima zao husika na si vinginevyo,  alisema.Katika maombi yao kwa mawaziri hao, viongozi wa Chawampu, waliomba serikali kuwakabidhi kiwanda hicho ili wakitumie kukiendesha na baadaye kulipa deni la Benki ya KCBL, ombi ambalo lilikataliwa na Mgumba. Alisema deni hilo linadaiwa kutokana na utekelezaji wa mfumo wa stakabadhi ghalani ambao uliwalazimu kukopa fedha benki ili kuutekeleza. Katibu wa Chawampu, Mohamed Mshana aliipongeza serikali kwa uzalendo wa kutaka kufunguliwa kwa kiwanda hicho jambo ambalo ndiyo kilio chao.