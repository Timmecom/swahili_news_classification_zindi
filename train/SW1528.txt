 SAKATA la malumbano makali yaliyodumu kwa zaidi ya wiki mbili baada ya Spika wa Bunge, Job Ndugai, kudai Mdhibiti na Mkaguzi Mkuu wa Hesabu za Serikali (CAG), Profesa Mussa Assad, amelidhalilisha Bunge kwa kuliita dhaifu, limechukua sura mpya baada ya CAG kukubali kuitikia mwito huo wa Spika.Katika hatua nyingine, Spika Ndugai amepuuza madai kuwa amevunja Kamati mbili za Bunge za Hesabu za Serikali (PAC) na Hesabu za Serikali za Mitaa (LAAC) zinazofanya kazi kwa ushirikiano na CAG.Amefafanua kuwa kilichotokea ni wajumbe wa kamati hizo, kutawanywa kwenye kamati zingine wakati huu ambao hawana kazi ya kufanya. Januari 7 mwaka huu, Spika Ndugai alivieleza vyombo vya habari jijini Dodoma kuwa CAG na Mbunge wa Kawe jijini Dar e s Salaam, Halima Mdee ambaye aliunga mkono kauli ya CAG kuwa Bunge ni dhaifu, wanapaswa kufika mbele ya Kamati ya Kudumu ya Bunge ya Haki, Maadili na Madaraka ya Bunge Januari 21 na 22 ili wahojiwe.Kauli hiyo ya Spika ilizua mjadala mkali katika vyombo vya habari na mitandao ya kijamii, kwa madai kuwa Spika hana mamlaka kisheria, kumwita na kumhoji CAG kwa kuwa CAG analindwa kikatiba kutoitwa na kutohojiwa na mamlaka au mtu yeyote.Baada ya sakata hilo kudumu kwa zaidi ya wiki mbili sasa, hatimaye CAG Prof Assad alijitokeza jijiini Dar es Salaam jana mbele ya vyombo vya habari na kusema kuwa amepokea mwito huo wa Spika Jumanne ya Januari 15, na kuthibitisha kuwa atakwenda mbele ya Kamati hiyo ya Bunge Januari 21 ili kuhojiwa.CAG alisema kuwa majibu yake aliyoyatoa kwenye mahojiano nje ya nchi kuwa Bunge ni dhaifu, hayakuwa na nia ya kulidhalilisha Bunge. Alisema maneno  udhaifu  na  mapungufu  ni lugha ya kawaida kwa wakaguzi, katika kutoa maoni ya utendaji wa mifumo ya taasisi mbalimbali, japo yanaweza kuchukua tafsiri tofauti kwa watu wengine. Ofisi ya Taifa ya Ukaguzi ni chombo ambacho hakiwezi kufikia ufanisi unaohitajika katika utendaji wake, kama ripoti zake hazitafanyiwa kazi ya kuridhisha na kwa wakati na Bunge la Jamhuri ya Muungano wa Tanzania; Ofisi ya Taifa ya Ukaguzi na Bunge ni taasisi ambazo lazima zielewane na kufanya kazi kwa karibu sana; ninaamini kuwa mpaka sasa nina mahusiano mazuri na yenye tija, si tu kati yangu na Spika, bali na Bunge zima, alieleza CAG CAG Assad.Alisema uhusiano huo ni muhimu kati ya pande hizo mbili katika kutekeleza majukumu yao ya kikatiba, hivyo hauna budi kuenziwa na kudumishwa. Profesa Assad alisema kuwa ofisi yake, haina namna ya kuathiri tafsiri ya viongozi, wanasiasa na wachangiaji wa kawaida, bali kitu cha muhimu ni uungwana kutawala katika mawasiliano yao.Spika Ndugai akanusha kuvunja kamati Mapema jana asubuhi, Spika Ndugai akiwa na Kamati ya uongozi ya Chama cha Jumuiya ya Madola Kanda ya Afrika, alivieleza vyombo vya habari kuwa katika mfumo wa Jumuiya ya Madola, CAG ni ofisa wa Bunge. Ndugai alisema kwa mantiki hiyo, CAG ambaye ni Ofisa wa Bunge hawezi kumgomea Spika.Alisema CAG anatoka katika Mhimili (Bunge) ambao kazi yake kikatiba ni kuisimamia Serikali, hivyo badala ya wabunge kufanya kazi ya kufuatilia hesabu za Serikali, wanamwajiri CAG kufanya kazi hiyo na baadaye kuwapelekea majibu aliyoyapata.Alisema kwa kuwa Bunge lina wajibu wa kuisimamia serikali, ripoti ya CAG inalisadia Bunge kuishauri na kuielekeza serikali, hivyo sakata hilo kati yake na CAG litakwisha kwa kuwa si jambo kubwa.Kutokana na Mbunge wa Kigoma Mjini, Zitto Kabwe (ACT- Wazalendo) kulivalia njuga sakata hilo la Spika na CAG, Spika Ndugai alisema kuwa anapata taabu sana na Zitto kwa kuwa chama chake, kina mbunge mmoja tu, ambaye ni Zitto mwenyewe, hivyo akimfukuza atasababisha chama hicho kukosa uwakilishi bungeni.Spika alisema kuwa Zitto anahangaika na jambo hilo, kwa lengo tu la kupotosha na kujipatia umaarufu. Lakini, alisema uvumilivu utakapomwishia, atachukua hatua dhidi yake.Madai kuwa Spika amezifanyia mabadiliko Kamati za LAAC na PAC, Ndugai alipuuza vikali madai hayo. Alisema baada ya Kamati za Bunge kumaliza shughuli zake ndani ya wiki mbili, wajumbe hao wa LAAC na PAC wataendelea na majukumu yao kama kawaida Bunge litakapoanza.Aidha, Kamati ya Uongozi ya Chama cha Jumuiya ya Madola Kanda ya Afrika, ilikutana jana kwa siku moja jijini Dar es Salaam chini ya Uenyekiti wa Spika wa Kenya, Justin Muturi, kupitisha bajeti ya jumuiya ya hiyo ya mwaka 2020 Kanda ya Afrika.