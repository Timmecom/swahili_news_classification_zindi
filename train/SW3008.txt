 SHIRIKA la Habari la China, Xinhua na Kampuni ya Magazeti ya Serikali Daily News, Habari Leo (TSN), zimeaidi kudumisha ushirikano ikiwa ni pamoja na kuendeleza programu ya lugha ya Kiswahili kwa Wachina.Hayo yalisemwa jana na Mhariri wa HabariLeo, Nicodemas Ikonko wakati akimkaribisha Mhariri Mkuu wa Shirika la Habari la Xinhua ambaye pia ni mjumbe wa China Communist Part, Ping He walipotembelea kampuni ya TSN ikiwa ni mkakati wa kudumisha ushirikiano uliopo kati ya China na Tanzania.Ikonko alisema kwa kuwa China imetilia maanani kuendeleza uhusiano wa kirafiki na nchi za Kiafrika hususani Tanzania tangu kuasisiwa kwake, TSN ipo tayari kutoa mafunzo ya kiswahili kwa Xinhua kupitia gazeti la HabariLeo na mtandao wa Tsn Online kwa ajili ya kuzidisha mwingiliano na uelewano pamoja watu China na Tanzania.Alisema kwa kufanya hivyo anamini kutaweza kusaidia ufundishaji wa Kiswahili kupitia gazeti katika kukuza na kueneza Kiswahili nchini China. Mhariri wa Dailynews Pudensiana Temba alisema ushirikiano wa Tanzani na China ni wa muda mrefu ulioasisiwa na baba wa mataifa yote mawili ambao ni hayati Julius Nyerere na Mao Zedong.Alisema uhusiano huo umekua mzuri kwa fursa mbalimbali za maendeleo kwa pande zote mbili ambapo katika sekta ya habari TSN imekuwa ikishirikiana vyema na Xinhua pamoja na chombo kingine cha habari cha People s Daily ambapo zaidi ya waandishi 20 walishakwenda kupata mafunzo ya muda mfupi na mrefu nchini China ikiwa ni pamoja na kubadilisha uzoefu.Aidha Temba aliushukuru pia ubalozi wa China nchini Tanzania ambao umekuwa ukitoa udhamini wa mafunzo kwa waandishi wa habari wa Tanzania. Kwa upande wa Mhariri Mkuu wa Xinhua Ping He alisema ni mara ya kwanza kutembelea TSN na kuahidi kudumisha uhusiano uliopo kwa kuwa vyombo vyote viwili vinamilikiwa na serikali na pia ni vyombo vikubwa kwenye nchi zote mbili.Alisema kwa sasa Xinhua inapatikana katika nchi 23 duniani Tanzania ikiwemo na kuhaidi kuipa ushirikiano TSN ili iweze kupiga hatua katika sekta ya habari. Kwa upande wa Kaimu Mhariri wa TSN Baraka Katemba alisema ujio huo wa Ping He na jopo lake utasaidia kukuza taaluma ya habari kwa pande zote mbili kwa kuwa lengo la ujio wao ni kukuza mahusiano kati ya China na Tanzania katika masuala ya vyombo vya habari . Wakati huo huo, ujumbe wa wafanyabishara 25, kutoka Kampuni 15 za Jimbo la Zhejiang China, utafanya ziara ya siku tatu nchini kusaka fursa za biashara.Ujumbe huo utakuwa na ziara kati ya Julai 20 hadi 23, mwaka huu na utafanya mazungumzo na wadau mbalimbali kuhusu fursa za biashara na uwekezaji zilizopo nchini. Taarifa kutoka kitengo cha Mawasiliano cha Serikali cha Wizara ya Mambo ya Nje na Ushirikiano wa Afrika Mashariki ilisema kuwa ujumbe huo utaongozwa na Mwenyekiti wa Baraza la Ushauri la Bunge la Jimbo hilo, GE Huijun.Taarifa hiyo ilisema lengo la ziara hiyo ni kukutana na kufanya mazungumzo na wadau mbalimbali kuhusu fursa za biashara na uwekezaji zilizopo nchini na inalenga kukuza mahusiano ya kiuchumi baina ya Jimbo la Zhejiang na Tanzania katika sekta mbalimbali za maendeleo kama vile teknolojia, mawasiliano, ujenzi na uchukuzi, afya na madini.Tayari China na Tanzania zina mahusiano ya muda mrefu zaidi ya miaka 45 ambapo bidhaa mbalimbali zinaingizwa nchini Tanzania ikiwa ni pamoja na vyakula, magari, nguo, bidhaa za viwandani, vipuri vya magari na mitambo, vifaa vya umeme na vile vya chuma wakati Tanzania inauza kwenda China vyakula vya baharini, ngozi mbichi, magogo, shaba, Mihogo na vifaa vya mbao.