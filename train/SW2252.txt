 MELI mpya kubwa katika ziwa Victoria ambayo ni ahadi ya Rais John Magufuli inayotarajia kuanza kutoa huduma za usafi ri mwakani mwishoni na itafanya safari zake mkoani Kagera pamoja na nchi ya Uganda katika Bandari ya Portbell na Jinja. Pia meli hiyo ambayo ujenzi wa chelezo yake unaofanyika katika Bandari ya Mwanza Kusini imekamilika kwa asilimia 30 huku vyuma vyake kutoka Korea Kusini vitawasili nchini Septemba, mwaka huu katika kontena 300. Inatarajiwa kukamilika na kuanza safari Septemba, mwakani. Ofisa Mtendaji Mkuu wa Kampuni ya Huduma za Meli nchini (MSCL), Eric Hamisi ameliambia gazeti hili kuwa meli hiyo ambayo ni ahadi ya serikali kwa miaka 23 tangu kutokea ajali ya Mv Bukoba sasa inakamilishwa kwa miaka mitatu na Rais Magufuli. Alisema ahadi ya Rais ni meli hiyo kufanya safari zake Bukoba lakini kwa utaalamu na uzoefu, MSCL imeona kuwa ni kubwa na yenye mwendo wa kasi hivyo hakuna sababu ya watu kuendelea kwenda nchi jirani kwa basi. Alisema katika ujenzi wa meli hiyo, baada ya chelezo kukamilika Oktoba mwaka huu ujenzi wa kuunganisha vyuma utafanyika katika meli hiyo ya ghorofa tatu. Alisema meli hiyo itasafirisha abiria 1, 200 na tani 400 za mizigo na ujenzi kati ya bandari ya Bukoba na Mwanza umekamilika katika hatua ya michoro, kuagiza vifaa na ukataji wa vyuma. Hamisi alisema tayari Serikali imelipa asilimia 35 ya Sh bilioni 89 za kutekeleza mradi huo kwa kampuni ya Gas Enter ya Korea Kusini, ambapo hafla ya kutia saini mkataba wa ujenzi wa chelezo na meli hiyo ulioshuhudiwa na Rais John Magufuli jijini Mwanza Septemba 2, 2018.Hivi karibuni Kaimu Mhandisi Mkuu wa MSCL, Abel Gwamafyo alisema ujenzi wa chelezo itakayotumika kujenga meli hiyo na nyingine zitakazojengwa baadaye tayari umekamilika kwa asilimia 30.  Ujenzi wa chelezo kwa gharama ya Sh bilioni 36 ulioanza Februari mwaka huu unatarajiwa kukamilika ndani ya kipindi cha mwaka mmoja,  alisema Gwamafyo. Kujengwa kwa chelezo na meli mpya itakayosafirisha abiria na mizigo katika ya miji ya Mwanza na Bukoba ni utekelezaji wa ahadi ya Rais John Magufuli wakati na baada ya kampeni za uchaguzi mkuu wa mwaka 2015. Hivi karibuni wakati wa hotuba ya Bajeti ya Waziri wa Ujenzi, Uchukuzi na Mawasiliano, Isack Kamwelwe alibainisha kuwa meli mpya zitakazojengwa zenye uwezo wa kubeba abiria 600 na tani 400 za mizigo pamoja na ukarabati mkubwa wa meli ya Mv Liemba imekamilika na inatarajia kusainiwa kabla ya Julai mwaka huu. Pia huduma za uchukuzi wa abiria na mizigo katika maziwa makuu ya Victoria, Tanganyika na Nyasa zinaendelea kutolewa na Kampuni ya Huduma za Meli (MSCL) pamoja na vyombo vya watu binafsi. Aidha, serikali kupitia kampuni hiyo imeendelea kuboresha usafiri wa abiria na mizigo katika maziwa hayo kwa kuanza kutekeleza mradi wa ununuzi wa meli mpya ya ukarabati wa meli zilizopo.Alieleza kuwa kufikia Machi, mwaka huu, kazi zilizotekelezwa ni pamoja na kusaini mikataba ya ujenzi wa meli mpya yenye uwezo wa kubeba abiria 1,200 na tani 400 za mizigo katika ziwa Victoria. Ujenzi wa chelezo pamoja na ukarabati wa meli ya Mv Victoria na Mv Butiama ulisainiwa Septemba mwaka jana na kazi zinaendelea huku mikataba kwa ajili ya ukarabati wa meli ya Mv Umoja na Mv Serengeti zilizopo katika ziwa Victoria inatarajia kusainiwa kabla ya Julai mwaka huu. Alisema MSCL imeingia mkataba na kampuni ya Uhispania ya SENER na GAS Entec ya Korea Kusini kujenga meli kubwa yenye uwezo wa kubeba abiria 1,200 itakayokuwa inafanya shughuli zake katika Ziwa Victoria.