 WIZARA ya Afya, Maendeleo ya Jamii, Jinsia, Wazee na Watoto imesema serikali ina uwezo kutatua changamoto zikiwemo za uchakavu wa majengo zinazokabili kituo cha matunzo ya watu wenye ulemavu wa ukoma na wazee wasiojiweza cha Chazi ,wilayani Mvomero, mkoa wa Morogoro.Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndungulile ameyasema hayo baada ya kusomewa risala ya watu hao wanaokaa Kituo cha Chazi wilayani Mvomero.Dk Ndugulile alikuwa pia mgeni rasmi wakati wa maadhimisho ya siku ya Ukoma Duniani ambayo yalifanyika kitaifa Kitongoji cha Chazi, Kijiji cha Kigugu, wilayani Mvomero, mkoa wa Morogoro. Nimebahatika kutembelea kituo cha matunzo ya watu wenye ulemavu na wazee wasiojiweza na nimekiona hali yake, nimeshatoa maelekezo ngazi ya Wilaya ya Mvomero juu ya ufuatiliaji wa karibu pia nitatoa maelekezo kwa Katibu Mkuu wa wizara afike Chazi kuangalia changamoto za Kituo cha matunzo kwa watu wenye ulemavu na wazee wasiojiweza,  alisisitiza Naibu Waziri Dk Ndugulile.Alisema kuwa anaamini changamoto serikali ina uwezo wa kuzitatua ili kuwawezesha watu wenye ulemavu na wazee wasiojiweza waishi katika mazingira mazuri.Pamoja na changamoto hizo, Naibu Waziri huyo alifurahishwa kuona wazee wenye ulemavu wa ukoma wamejikita kwenye kilimo cha uzalishaji wa mazao ya chakula yakiwemo mahindi.Kutokana na juhudi hizo, alimtaka Mkurugenzi Mtendaji wa Halmashauri ya Wilaya ya Mvomero kuwapatia pembejeo za kilimo na wizara itasaidia.Katika risala yao iliyosomwa na mwakilishi wa watu wenye ulemavu wa ukoma kutoka kwenye kituo , Fikira Matumbi alisema mbali na kupongeza wadau kuwawezesha kuwa na vikundi vya ujasiriamali, bado wana changamoto ya kuishi kwenye majengo machakavu ambayo yalijengwa tangu mwaka 1957.Kwa mujibu wa risala hiyo, changamoto nyingine ni kukosa umeme, huduma ya maji na kushindwa kujimudu kimazingira na kuiomba serikali kuyakarabati majengo hayo na kutoa huduma nyingine.Waziri aliuagiza uongozi wa Wilaya ya Mvomero kufuatilia kiasi cha chakula kinachoingizwa na kutoka kwenye kituo hicho ili kuthibiti upotevu na udanganyifu wa chakula na fedha zinazotolewa na serikali.