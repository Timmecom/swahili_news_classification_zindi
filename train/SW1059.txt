 SIMBA tayari imemaliza kazi moja na inatarajia kuanza nyingine mpya kabisa. Ndiyo, wamemaliza vyema safari ya kupambana na kuingia hatua ya makundi ya Ligi ya Mabingwa Afrika! Simba imeingia hatua hiyo baada ya kucheza mechi nne za kimataifa na sasa inatembea kifua mbele ikitamba kila kona, si wachezaji wala viongozi.Siyo mashabiki wala wanachama lakini pia hata watanzania wenye mapenzi ya kweli na soka la nyumbani wamekuwa na msisimko wa kutosha kwa Simba kufika hatua hii. Si kwamba wekundu hao wamebahatisha kupata mafanikio hayo kidogo ambayo ni makubwa kwa sasa ukilinganisha na mara ya mwisho timu za Tanzania kufika hatua hiyo. Nitakwambia kwa nini? Ila kwa faida yako mara ya mwisho Tanzania kufikia hatua hii ilikuwa 2003 na Simba hii ndiyo ilipindua meza kibabe.Kwanza, ilimnyoosha bingwa mtetezi wa wakati huo, Zamalek ya Misri na kutinga hatua ya makundi na sasa imerudia tena makali yake hayo baada ya kupita miaka 15 bila Tanzania kuonekana katika hatua ya makundi ya michuano hiyo mikubwa kabisa kwa ngazi ya klabu Afrika. Turejee kwa nini Simba haikubahatisha kufanya hivyo. Msingi wa timu hiyo, tangu inaanza kufanya mabadiliko ya uongozi, wimbo wao mkubwa ulikuwa ni kufika hatua kubwa ya kushiriki michuano ya kimataifa.Bilionea Mohamed Dewji  Mo ambaye ni mwekezaji mwenye hisa asilimia 49 kwa klabu hiyo alipambana kwa kila namna pamoja na viongozi wengine wa timu hiyo kuhakikisha wanakuja wachezaji wakali na wanapata wanachokihitaji ili mambo tu yaende sawa. Haikuishia hapo, benchi la ufundi la timu hiyo lilipigwa msasa wa kutosha kama siyo kusafishwa vyema ili tu apatikane mtu sahihi atakayewaongoza kufika nchi ya ahadi ambayo sasa Simba ipo.Ilianza mtihani wake wa kwanza kwa timu ngumu ya eSwatini, Mbabane Swallows ingawa safari hii ilionekana kuyumba na Simba ikatumia mwanya huo bila ya kupoteza muda na kuifumua mabao 4-1 katika mechi ya kwanza ailiyopigwa Uwanja wa Taifa, Dar es Salaam. Mabao yalifungwa na John Bocco, Clatous Chama na Meddie Kagere. Katika mechi ya pili iliyopigwa kwenye ardhi ya Mfalme Mswati, Simba iliamua kufanya maajabu hukohuko ugenini kwa kuwabubujua wapinzani wao kwa mabao 4-0.Katika mechi hii, Chama aliweka mabao mawili murua na kisha Emmanuel Okwi na Kagere wakakandamiza moja kila mmoja. Hatua iliyofuata, wakakutana na Nkana FC kutoka Zambia. Hapa haikuwa shughuli nyepesi na hapa ndipo Simba ilipoonesha kwa kiasi gani ilikuwa na kiu ya mafanikio ya kufika katika hatua ya makundi. Ilianza kwa kipigo kule Kitwe, Zambia kwa kuchapwa mabao 2-1.Licha ya Simba kukukuruka na kupambana kutengeneza nafasi nyingi lakini Nkana walisimama imara katika ardhi yao ya nyumbani na mwisho Simba ikaondoka Zambia kichwa chini. Hazikuwa hisia nzuri kwa watanzania hasa mashabiki wa Simba, waliamini hawana chao na shughuli ndiyo imeishia hapo. Historia ya Nkana dhidi ya Simba haikuwa nzuri hata kidogo. Hapo awali Simba haikuwahi kukutana na Nkana na ikatoka salama na mara zote wamekuwa wakizidiwa bao moja tu katika matokeo ya jumla mwisho kutupwa nje ya mashindano.Lakini safari hii, historia haikufanya kazi na hisia mbaya pia hazikuwa na nguvu zaidi ya matumaini na mapambano ya kweli yaliyojaa mioyoni mwa wachezaji wa timu hiyo, ndicho kilichoirejesha Simba kwenye ramani ya soka la Afrika. Mechi ya pili iliyopigwa kwenye uwanja wa Taifa z utata huo. Maelfu ya mashabiki walijitokeza kuipa nguvu timu yao ingawa mapema walianza kukatishwa tamaa na kuamini hawana chao baada ya dakika ya 17 ya mchezo, Walter Bwalya kuipatia Nkana bao la kuongoza na kuifanya mechi kuwa ngumu zaidi. Katika mechi hiyo, Simba ilihitaji ushindi wa bao 1-0 pekee ili isonge mbele kwa kuwa walikuwa wakilindwa na lile bao moja la ugenini walipofungwa 2-1.Lakini kwa bao la Bwalya, Sasa Simba ilihitaji ushindi wa mabao kuanzia matatu huku wakiwa hawajaruhusu jingine ili ikate tiketi ya kuingia makundi. Simba ilijitutumua na kuamini bado wana nafasi. Jonas Mkude aliyelelewa na kukulia katika timu ya vijana ya Simba kwa muda mrefu akiwa hajaifungia bao timu hiyo, siku hiyo ndiyo ilikuwa wakati wake wa kulipa fadhila kwa kupiga shuti nje ya 18 na kumzidi mlinda mlango wa Nkana na mpira kujaa wavuni dakika ya 29. Shangwe zenye matumaini finyu zililipuka na Simba wakacharuka wakitandaza kabumbu huku wakilisakama lango la wapinzani hao na zikiwa zimesalia sekunde chache kwenda mapumziko, Kagere akaiandikia Simba bao la pili.Kazi ikawa imelainika lakini ikahitajika shughuli ya ziada ili kuwa na uhakika juu ya hilo. Baada ya vuta nikuvute, wengi wakiamini mshindi ataamuliwa kwa matuta kama ilivyotokea mwaka 2003 wakati Simba inaingia hatua ya makundi kwa mara ya mwisho, Clatous Chama akaiandikia Simba bao la tatu dakika ya 88. Lilikuwa bao safi, litakalobaki kwenye kumbukumbu ya watanzania wengi kwa miaka mingi kuliko unavyofikiri. Alifunga kwa kisigino chepesi akiwahadaa kipa na beki wa Nkana baada ya kupokea pasi ndani ya 18 kutoka kwa Hassan Dilunga.Huo ukawa mwisho wa Nkana katika Ligi ya Mabingwa Afrika na ukawa mwanzo mpya kwa Simba katika michuano hiyo. Jana ndiyo droo ilitarajiwa kupangwa mjini Cairo, Misri. Timu zilizofuzu hatua hiyo ni Al Ahly ya Misri, TP Mazembe (Congo DR), Wydad AC (Morocco), Mamelodi Sundowns na Orlando Pirates (Afrika Kusini).AS Vita Club (Congo DR), CS Constantine na JS Saoura (Algeria), Ismaily SC (Misri), Lobi Stars (Nigeria), FC Platinum (Zimbabwe), Horoya SC (Guinea), CA African (Tunisia), Asec Mimosas (Ivory Coast) hizi ndiyo timu zinazotarajia kuumana na Simba katika makundi. Hakuna timu ya kubeza hapo. Hakuna timu nyepesi, wote hawa ni wazoefu na wamejipanga kila kona kuhakikisha wanafanikiwa kutwaa  ndoo .Hiki ni kipimo halisi cha Simba yenye malengo na inayojitutumua kuandika kwa wino mwekundu jina lake katika ramani ya soka la Afrika. Inawezekana popote na muda wowote kama kweli Simba itayavaa mashindano hayo kikamilifu na kuendeleza kile ilichoanza kukifanya tangu katika mechi za awali. Simba hii ina kikosi kipana na chenye kutafuta matokeo kwa machozi, jasho na damu. Inaweza kupambana kwa ajili ya nembo yao kubwa lakini pia ikiiweka begani Tanzania na kudhihirisha Afrika Mashariki sio ya kinyonge! Kila la heri Simba katika mapambano yenu, ni wakati wenu kuudhihirishia ulimwengu wa soka juu ya nini Simba imedhamiria kufanya, inataka kuonesha nini na imepanga kulitawala soka la Afrika.