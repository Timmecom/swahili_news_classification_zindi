 WAKULIMA wa muhogo mkoani Morogoro wametakiwa kuongeza kiwango cha uzalishaji chenye kuleta tija na kutumia mbegu za kisasa ili kukidhi mahitaji makubwa katika soko la ndani na nje baada ya kujitokeza Kampuni ya Epoch Agriculture Development Limited (EADL ) ya kutoka nchini China, itakayonunua zao hilo.Meneja Msaidizi wa mradi huo kutoka Kampuni ya EADL , Atugalile Mwakahesya, alisema hayo juzi mjini Morogoro, wakati wa kikao cha wadau wa zao la muhogo mkoani humu walipokutana na mwekezaji wa kampuni hiyo kwa ajili ya utambulisho na kuweka mikataba itakayowaongoza katika utekelezaji wa makubaliano ya kilimo hicho.Mwakahesya alisema ni wajibu wa wakulima wa mkoa huo kuongeza tija katika uzalishaji wa zao hilo kwa kutumia mbegu za kisasa ili liweze kununuliwa na kampuni hiyo.  Ni vyema wakulima wakazingatia kupanda mbegu bora iliyoelekezwa na Wizara husika, lakini pia wafuate utaratibu mzima wa kukausha muhogo kama watakavyoelekezwa na Wataalamu na hapa niwatoe wasiwasi kununuliwa kwa zao hili , tumepata soko kubwa nchini China , tunahitaji muhogo kwa wingi,  alisema Mwakahesya.Alisema baada ya mkoa huo kuingia mkataba na EADL shughuli ya kununua muhogo linatarajiwa kuanza mwezi Agosti mwaka huu.  Tunaahidi kununua muhogo mkavu sambamba na kujenga vituo vidogo vya kukusanyia muhogo vijijini ili kuwaondolea usumbufu wakulima wanapohitaji kuuza muhogo wake,  alisema Mwakahesya.Mkuu wa Mkoa wa Morogoro, Dk Kebwe Stephen Kebwe, aliieleza kampuni hiyo kuwa pamoja na mkataba ambao umewekwa baina ya nchi mbili Tanzania na China, pia kuwepo na mkataba mwingine baina ya mkoa na kampuni hiyo unaoonesha nia yao ya kununua muhogo wote utakaolimwa na wakulima.Dk Kebwe alisema lengo ni kuwalinda wakulima wasipate hasara kama ambavyo ilitokea siku za nyuma kwenye zao la mbaazi. Aliwataka viongozi wote mkoani humo kuwa na mashamba darasa ya kilimo cha muhogo ili kuwahamasisha na kuwatia moyo wakulima wengine ambao bado hawajashawishika kulima kilimo hicho ili kujipatia kipato.Kwa upande wake, Mwenyekiti wa Halmashauri ya Wilaya ya Morogoro, Kibena Kingo aliwataka wananchi hususani wa halmashauri hiyo na mkoa kutumia fursa hiyo kulifanya zao la muhogo kuwa ndilo zao rasmi la biashara kwao badala ya mazao ya mpunga na mahindi . Awali, Ofisa Kilimo na Ushirika wa Halmashauri ya Wilaya ya Mvomero , Diana Mujuangwa alisema wakulima wamepata fursa nzuri na wanatakiwa kuitumia vizuri kwani ina tija kutokana na bei nzuri ya kununulia zao hilo.