 HARAKATI za kukabiliana na ujangili zinazoendeshwa na wadau wa haki za wanyama kwa kushirikiana na serikali, zimewezesha kuwapo kwa ongezeko la idadi ya tembo.Gazeti hili limezungumza na wawakilishi wa jumuiya mbalimbali nchini, waliokuwa kwenye semina ya siku tatu ya uhifadhi wa rasilimali na mazingira, iliyoandaliwa Shirika la Kimataifa la Uhifadhi wa Mazingira (WWF) iliyofanyika wilayani Bagamoyo Mkoa wa Pwani.Katibu wa Umoja wa Utunzaji wa Wanyamapori wa Tarafa ya Nalike Wilaya ya Tunduru mkoani Ruvuma, Mohamed Jalaga alisema ongezeko hilo limetokea ndani ya miaka mitatu ya Serikali ya Rais John Magufuli.Alibainisha kuwa awali wananchi wakiwa kwenye doria ya kukabiliana na majangili, ilikuwa ni nadra kukutana na tembo na kama wakiwaona, idadi yao ilikuwa ni wawili au watatu tu.Hata hivyo, Jalaga alisema kwa sasa wanakutana na kundi la tembo hadi 50, tena wakiwa na watoto wao wadogo, wakizunguka kwenye maeneo ya pori. Alisema hali hiyo imechangiwa na kuwapo kwa mikakati madhubuti kukabiliana na majangili, kwani kwa sasa wanaweza kufanya doria hadi mara mbili au tatu kwa mwezi.Alisema awali walikuwa wakifanya doria kwa nadra na hivyo majangili walipata nafasi ya kufanya ujangili wao na kuwaathiri wanyama hao. Alisema kwa ufadhili wa WWF na Palm Foundation wanafanya doria, ikihusisha vijana zaidi ya 100 wa eneo hilo.Alisema ongezeko hilo la tembo, limesababisha changamoto kwa wananchi wa eneo hilo na maeneo jirani kwa kuwa kwa sasa wanyamapori hao wanaingia kwenye maeneo ya watu. Alisema kwa mwaka huu, tembo wameua watu saba, wanawake watatu na wanaume wanne ambao walikuwa shambani mwao na walipoona tembo wamevamia walijaribu kuwafukuza kwa njia za kienyeji na ndipo tembo hao wakawaua.Mtaalamu wa Wanyamapori wa WWF, Dk Noah Sitati alibainisha kukiwa na ujangili tembo anashindwa kushika mimba kwa kuwa mazingira yanakuwa sio salama kwake. Dk Sitati alisema pia tembo wakati wa ujangili hujificha ili kuepuka kuuawa na pindi wakihisi kuwa kuna wanadamu wanawasogelea, hupenda kukimbia mbali zaidi, hivyo ongezeko la tembo wengi kwa sasa ni kwa sababu wameamua kutoka mafichoni kwa kuwa wanaona mazingira ni salama zaidi.Aliongeza,  Ongezeko la tembo hawa ni kuna mambo mawili makubwa; kwanza wanaonekana tembo wakiwa na watoto wao hii ni ishara kuwa wameanza kuzaliana tena na ifahamike kuwa tembo hubeba mimba kwa miezi 22, sasa hii ina maana kuwa walianza kubeba mimba kwenye mwanzoni mwa mwaka 2017. 