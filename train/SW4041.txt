 TIMU ya Taifa ya soka la watu wenye Ulemavu  Tembo Warriors  imeondoka jana baada ya kuagwa na serikali kwenda Angola katika mashindano ya Afrika.(CANAF) Akizungumza baada ya kuikabidhi bendera timu hiyo Naibu Katibu Mkuu wa Wizara ya Habari, Utamaduni, Sanaa na Michezo Dk. Ally Possy aliwapongeza kwa kupata nafasi hiyo ya kuwakilisha nchi katika mashindano hayo makubwa Afrika.  Nawapongeza na nimefarijika ninyi kupata nafasi ya kuwakilisha nchi na jitihada zinazofanywa na viongozi na wachezaji kwa kuonesha uzalendo kwa nchi yetu,  alisema Dk. Possy. Naye Rais wa Shirikisho la Soka la watu wenye Ulemavu (TAFF) Peter Sarungi alisema mashindano hayo yalitarajiwa kuanza jana.  Tunatarajia kufika leo (jana) nchini Angola. Msafara utaongozwa na mimi ukiwa na wachezaji 12, benchi la ufundi wawili, mwamuzi mmoja na viongozi wawili,  alisema Sarungi. Pia alimshukuru Rais John Magufuli na wasaidizi wake wote kuanzia Wizara ya Habari, Utamaduni, Sanaa na Michezo na Ofisi ya Waziri Mkuu Sera, Bunge, Kazi, Vijana, Ajira na watu wenye ulemavu pamoja na wadau wote na wananchi walioguswa na mahitaji yao na kufanikisha safari yao.