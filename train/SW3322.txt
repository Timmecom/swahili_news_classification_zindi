 RAIS John Magufuli ametoa wiki moja kwa Wizara ya Ardhi, Nyumba na Maendeleo ya Makazi na Wizara ya Viwanda na Biashara, kukamilisha taratibu za uwekezaji kwa Kampuni Sugar Investment Trust (SIT) ya Mauritius, ambayo imecheleweshwa kuwekeza katika uzalishaji wa sukari tangu mwaka 2017.Rais Magufuli alitoa maagizo hayo jana Ikulu Dar es Salaam, baada ya kukutana na kufanya mazungumzo na Mwenyekiti wa Kampuni hiyo, Gansam Boodram aliyeongozana na Balozi wa Mauritius nchini, Jean Pierre Jhumun. Katika mazungumzo hayo, Boodram alieleza kuwa yupo tayari kulima ekari 25,000 za mashamba ya miwa kwa ajili ya uzalishaji wa sukari na kwamba uwekezaji huo utawezesha kuzalishwa kwa tani 125,000 za sukari, ajira za kudumu 3,000 na ajira za muda 5,000.Lakini, alisema amekwama kuendelea kutokana na kusubiri majibu ya serikali kutoka Wizara ya Ardhi, Nyumba na Maendeleo ya Makazi kuhusu upatikanaji wa eneo la uzalishaji wa miwa na ujenzi wa kiwanda cha sukari.Rais Magufuli aliagiza ufanyike uchambuzi wa haraka katika maeneo ya Bonde la Mto Rufiji mkoani Pwani, eneo la shamba la Mkulazi mkoani Morogoro na eneo la Kibondo mkoani Kigoma ili mwekezaji huyo apatiwe na kuanza mara moja uwekezaji, kwa kuwa nchi inahitaji kuongeza uzalishaji wa sukari, utakaomaliza upungufu wa tani zaidi ya 100,000 ambazo kwa sasa zinaagizwa kutoka nje ya nchi.Rais Magufuli alimuagiza Naibu Katibu Mkuu wa Wizara ya Viwanda na Biashara, Dk Edward Mhede kufuatilia makubaliano ya ushirikiano katika uvuvi kati ya Tanzania na Mauritius, ambayo hayajatiwa saini tangu mwaka 2017, licha ya wawekezaji wa Mauritius kuonesha nia ya kutaka kuwekeza katika uvuvi na viwanda vya samaki. Balozi Jhumun alimueleza Rais Magufuli kuwa Mauritius inao uzoefu mkubwa katika uvuvi na viwanda vya samaki.Alisema kwamba kwa kuitikia mwito wake wa kuhamasisha wawekezaji kuja hapa nchini, amefanikiwa kupata kampuni zilizo tayari kufanya uwekezaji huo baada ya makubaliano kati ya Tanzania na Mauritius kutiwa saini. Rais alizionya taasisi za serikali, kikiwemo Kituo cha Uwekezaji Tanzania (TIC) kwa kutoharakisha taratibu za kuwawezesha wawekezaji kuwekeza.Alimhakikishia Balozi Jhumun kuwa atafuatilia, kuhakikisha uwekezaji wa kampuni ya SIT unafanyika.  Ndugu zangu watendaji wa serikali badilikeni, acheni kukwamisha wawekezaji, fanyeni maamuzi na kama yanawashinda toeni taarifa kwenye mamlaka za juu,  alisisitiza Rais Magufuli. Waziri wa Ardhi ni William Lukuvi na Waziri wa Viwanda na Biashara ni Joseph Kakunda.