 WANAFUNZI 350 waliokuwa wanasoma shule za msingi katika Wilaya ya Tanganyika mkoani Katavi wanadaiwa kutoroka na kutoonekana shuleni baada ya wazazi na walezi wao kuondolewa katika maeneo yasiyo rasmi walikokuwa wakiishi kwa miaka kadhaa sasa.Watoto hao inasemekana waliondoka na kuambatana na wazazi na walezi wao kufuatia operesheni maalumu iliyofanyika wilayani humo ya kuwaondoa wote waliovamia na kufanya shughuli za kibinadamu katika maeneo yaliyohifadhiwa ikiwemo misitu ya hifadhi.Inadaiwa wazazi na walezi wa watoto hao ni kati ya wavamizi waliokuwa wakiishi miaka kadhaa katika maeneo hayo ambayo sio rasmi. Kufuatia hilo, Mkuu wa mkoa wa Katavi, Amos Makala (pichani) ameziagiza kamati za ulinzi na usalama vijiji, kata na wilaya kuwasaka wanafunzi hao walipo ili waweze kuendelea na masomo yao.Makala alitoa agizo hilo wakati akiwa katika ziara ya kikazi katika Wilaya ya Tanganyika kukagua utekelezaji wa miradi mbalimbali ya maendeleo, mahudhurio ya wanafunzi shuleni pamoja na kuhutubia mikutano ya hadhara. Idadi hii ya wanafunzi hawa ambao ni zaidi ya 300 ni kubwa mno. Lazima waendelee na masomo. Naziagiza Kamati za Ulinzi na Usalama za vijiji, kata na wilaya kuwasaka walipo na kuwarejesha shuleni,   aliagiza. Awali Mkuu wa Wilaya ya Tanganyika, Salehe Mhando alisema operesheni maalumu ya kuwaondoa wavamizi maeneo yaliyohifadhiwa imesababisha mahudhurio duni ya wanafunzi katika shule za msingi wilayani humo.