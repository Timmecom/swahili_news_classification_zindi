 SERIKALI ya Mapinduzi ya Zanzibar (SMZ) imesema inaridhishwa na misaada inayotolewa na taasisi za fedha za kimataifa, ikiwemo Benki ya Dunia.Makamu wa Pili wa Rais, Balozi Seif Ali Iddi amesema wakati akizungumza na ujumbe wa Benki ya Dunia uliofanya ukaguzi wa miradi ya Mfumo wa Maendeleo ya Jamii (Tasaf) kwa upande wa Unguja.Amesema Zanzibar ipo makini katika matumizi ya fedha za mfuko huo kuona kwamba zinawafikia kutokomeza umasikini.Alisema familia nyingi zilizoingizwa katika mpango huo zimetumia vizuri fedha za Tasaf, huku wengine wakitaka kuondoshwa na kuingizwa walengwa wapya ili wafaidike na fedha hizo. Serikali ya Mapinduzi ya Zanzibar inaridhishwa na utekelezaji wa mpango wa kunusuru kaya masikini ambao umezifikia kaya masikini huku ikiwezesha familia hizo kupeleka watoto wao shule na kupata matibabu kwa wakati,  amesema.Mwakilishi wa Benki ya Dunia katika mradi wa Tasaf, Muderius Abdillahi ameihakikishia Zanzibar kwamba taasisi hiyo itaongeza nguvu zake za uwezeshaji na utoaji wa taaluma katika kuona miradi ya maendeleo iliyoanzishwa na wananchi inapata mafanikio.Alisema uongozi wa juu wa Benki ya Dunia unaosimamia mradi wa Tasaf umefurahishwa na utekelezaji wa miradi ya Tasaf kwa upande wa Zanzibar kwani malengo yote yaliyowekwa yamefikiwa. Benki ya dunia inaihakikishia Zanzibar kuendelea kuunga mkono katika utekelezaji wa mradi wa Tasaf ambao matunda yake yameonekana kwa wananchi wenyewe kutamka kufaidika na mpango huo,  alisema.Ujumbe wa Benki ya Dunia ulikuwepo Zanzibar kukagua na kufanya tathmini ya miradi ya Tasaf.