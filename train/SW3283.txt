 BUNGE limeishauri serikali kuhakikisha fedha zote zinazoingia nchini kutekeleza miradi ya Ukimwi, zikaguliwe na Mkaguzi na Mdhibiti Mkuu wa Hesabu za Serikali (CAG), ingawa haziingii kwenye mfumo mkuu wa Serikali.Akisoma taarifa ya Kamati ya Kudumu ya Bunge ya Masuala ya Ukimwi katika kipindi cha Januari 2018 hadi Januari 2019, Mwenyekiti wa kamati hiyo, Oscar Mukasa alisema ili kumpa mamlaka CAG kukagua, ni vyema sheria inayomnyima mamlaka hiyo kufanyiwa marekebisho. Sheria inayomnyima mamlaka Mkaguzi na Mdhibiti Mkuu wa Fedha za Serikali irekebishwe ili kumpa CAG mamlaka ya kufanya ukaguzi katika taasisi hizo zisizo za kiserikali ili kuona kilichotekelezwa ikilinganishwa na mawasiliano yaliyowasilishwa kwa wafadhili. Kwa kufanya hivyo kutaongeza utaratibu wa usimamizi wa fedha zinazoelekezwa katika mapambano dhidi ya Ukimwi,  amesema Mukasa.Alisema fedha za mapambano ya Ukimwi ni fedha za umma, ambazo upatikanaji wake unahusisha serikali kwa kushirikiana na wadau mbalimbali wa nje na ndani ya nchi.Mukasa alisema pia kamati imependekeza Sheria ya Ukimwi, kufanyiwa mapitio ili kuzingatia hali halisi hasa kutokana na kuwapo kwa ukinzani baina ya Sheria ya Ukimwi katika suala la umri wa mtu kupima kwa hiari awe na miaka 18 au kwa ridhaa ya mzazi kwa walio chini ya miaka 18, wakati Sheria ya Ndoa inayoruhusu mtoto chini ya miaka 14 kuolewa kwa ridhaa ya mzazi.Alisema kamati pia imeishauri serikali kuharakisha mchakato wa tozo maalumu, kwa ajili ya Mfuko wa Ukimwi wa Taifa (ATF) na kubuni uwekezaji wa kushirikiana na sekta binafsi ili kuwekeza katika miradi ambayo sehemu ya faida itakuwa chanzo cha mapato kwa ajili ya mfuko. Mfuko ulijiwekea malengo ya kuongeza rasilimali fedha za ndani kutoka asilimia saba mwaka 2015 hadi kufikia asilimia 30 ifikapo mwaka 2018, pamoja na kuongeza michango ya sekta binafsi katika udhibiti wa Ukimwi kutoka asilimia nane hadi asilimia 15 ifikapo mwaka 2018. Kamati inashauri serikali ianzishe kisheria chanzo mahususi cha kutunisha mfuko kama ilivyo kwenye mifuko mingine,  alisema.Pia, kamati imeshauri serikali kuwa na utaratibu utakaoandoa migogoro ya takwimu, kwani imekuwa inaathiri shughuli za watumiaji wa takwimu.Kuhusu mabadiliko ya Sheria ya Ukimwi kuhusu umri wa mtu kupima VVU na Upimaji wa mtu binafsi, Mukasa alisema takwimu zinaonesha kuwepo kwa asilimia 40 ya maambukizi mapya ya VVU kwa vijana wenye umri wa kuanzia miaka 15 hadi-24 na kwamba asilimia 80 ya maambukizi mapya ni miongoni mwa jinsia ya kike. Tanzania haijafanya vizuri katika malengo ya 90 ya kwanza ya mapambano ya Ukimwi ipo haja ya serikali kufanya tafakari juu ya machakato wa upimaji wa mtu binafsi. Hivyo kamati inaishauri serikali kuongeza kasi ya kufanya mabadiliko katika Sheria ya Ukimwi ili kuzingatoa mahitaji mapya kwa mujibu wa takwimu,  aliongeza.Akichangia, Mbunge wa Viti Maalumu, Jackline Ngonyani alishauri kuanza na wabunge ambao watabainika kutofanya tohara, kufanyiwa mara moja ili kupambana na maambukizi ya Ukimwi, kwa sababu watu wasiotahiriwa huchangia maambukizi ya Ukimwi na kansa ya kizazi.Mchango huo wa Ngonyani, ulimnyanyua Mbunge wa Mtwara Vijijini, Hawa Ghasia (CCM) aliyetaka hoja hiyo irudiwe ili wabunge waunge mkono, hasa wabunge wanaume ambao hawajapata suna (kutahiriwa) katika kupambana na maambukizi ya Ukimwi. Hata hivyo, Mbunge wa Geita Vijijini, Joseph Kasheku "Msukuma" (CCM) alitoa taarifa kuwa kusema: Hoja ya mbunge Jackline ya kupima wasiotahiriwa ni nzuri sana, lakini pia takwimu zinaonesha kuwa hata wanawake waliokeketwa pia wanachangia maambukizi ya Ukimwi, hivyo tuwekewe mashine ili wakati tunapima wanaume wasiotahiriwa basi tupime na wanawake waliokeketwa. 