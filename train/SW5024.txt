 UBALOZI wa Uswisi nchini umetoa zaidi ya Sh Milioni 170 kwa vikundi vitano vya sanaa vilivyoshinda wito wa mapendekezo ya taka yangu, hazina yangu.Mapema mwaka huu, Shirika la Maendeleo na Ushirikiano la Uswisi kupitia programu yake ya utamaduni, limetoa wito huo unaolenga kuhamasisha jamii juu ya umuhimu wa kuhifadhi mazingira kupitia sanaa.Akizungumza jana kwenye hafla fupi ya uzinduzi wa vikundi hivyo, Balozi wa Uswisi nchini Florence Mattli amesema taka yangu, hazina yangu inatoa wito kwa kila mtu kuangalia taka kwa mtizamo tofauti. Taka nyingine bado zinaweza kuwa na thamani iwapo zitatumika tena kwa njia nyingine, lengo la mradi huu ni kutafakari kwa kutumia sanaa juu ya tabia zetu na wajibu wetu kama raia, namna tunavyotumia na kutupa inaweza kuwa na athari katika mazingira yetu, alisema.Alitaja vikundi vilivyoshinda kupitia miradi mbalimbali kuwa ni Makumbusho ya Taifa, CDEA, Chuma Art Workshop, Alama Art and Media Production na Wasanii 14. Ubalozi wetu umekuwa ukichangia katika kuendeleza masuala mbalimbali ya utamaduni wa Tanzania tangu mwaka 2005. Nchi ya Uswisi hutoa asilimia moja ya bajeti yake ya maendeleo kuunga mkono sekta hiyo, amesema.Mmoja wa wanufaika walioshinda Mkurugenzi wa Makumbusho na nyumba ya Utamaduni, Achiles Bufure alisema wanatarajia kuwafundisha wasanii kuzalisha kazi zinazoweza kubadilisha takataka kuwa kitu kingine.Rais wa Shirikisho la Sanaa za Ufundi Tanzania (Tafca), Adrian Nyangamalle amewaasa waliofanikiwa kupata fedha hizo kwenda kuzitumia kama walivyokusudia. Alisema fedha walizopata zitumike kama madaraja, lengo ni kuhusisha wasanii wengi walioko mtaani.Ameushukuru Ubalozi wa Uswisi kwa kuona kwamba takataka zinaweza kutumika kutengeneza ajira kwani itaendana na dhana ya serikali ya viwanda na watu wanaweza kupata ajira kupitia miradi hiyo.