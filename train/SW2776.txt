 MABINGWA watetezi wa Ligi Kuu Tanzania Bara, Simba leo watakuwa na mtihani wa kusaka pointi tatu dhidi ya Lipuli FC katika mchezo wa Ligi Kuu Tanzania Bara unaotarajiwa kuchezwa Uwanja wa Uhuru, Dar es Salaam.Simba inashuka uwanjani ikiwa na kumbukumbu ya ushindi wa mabao 6-0 waliopata kwenye mchezo wa kombe la Shirikisho la Azam (ASFC) dhidi ya Arusha United, mchezo ambao ulikuwa mtihani wa kwanza kwa makocha Mbeligiji Sven Vandenbroeck na mzawa Sulemani Matola.Simba inayoongoza ligi ikiwa na pointi 25 baada ya kucheza mechi 10, wanahitaji zaidi ushindi kuanikiza mbio za kutetea ubingwa na kuongeza pointi kutengeneza tofauti za pointi kati yao na Kagera Sugar yenye pointi 24 na Tanzania Prisons wanaoshika nafasi ya tatu kwa pointi 23.Simba inakutana na Lipuli ambayo inashika nafasi ya nane kwenye msimamo wa ligi ikiwa na pointi 18 baada ya kucheza michezo 12 hivyo wanahitaji ushindi kujiweka katika nafsi za juu.Mchezo huo ni kipimo kwa benchi jipya la ufundi la Simba linaloongozwa na Sven Vandenbroeck akisaidiwa na Sulemani Matola, wakirithi mikoba ya Patrick Aussems na Denis Kitambi waliofungashiwa virago mwezi uliopita.Sven na Matola huu utakuwa mchezo wao wa kwanza kwenye ligi kuu lakini ni mchezo wa 11 kwa wekundu hao ambapo mchezo wa mwisho waliifunga Ruvu Shooting kwa mabao 3-0 wakati Lipuli walifungwa na Biashara United.Msimu uliopita rekodi zinaonesha kuwa timu hizi zilipokutana mchezo wa kwanza walitoka suluhu katika mchezo uliochezwa Uwanja wa Taifa, Dar es Salaam na walirudiana raundi ya pili Simba waliibuka na ushindi wa mabao 3-1 kwenye Uwanja wa Samora Iringa.Akizungumza kocha wa Simba, Sven alisema anaamini utakuwa mchezo wa ushindani kwani ameona uwezo wa mchezaji mmoja mmoja ulivyo na kipimo chake cha kwanza kilikuwa mchezo wa kombe la Shirikisho la Azam (ASFC) dhidi ya Arusha United. Nimeona uwezo wa mchezaji mmoja mmoja katika kushindana katika mchezo uliopita hivyo mchezo dhidi ya Lipuli FC naamini utakuwa kipimo kingine lakini tutashinda pia,  alisema Sven.