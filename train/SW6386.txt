 TIMU ya vijana ya Simba imetema ubingwa wa ligi ya vijana chini ya umri wa miaka 20 baada ya kufungwa bao 1-0 na Mtibwa Sugar kwenye mechi ya nusu fainali iliyochezwa uwanja wa Chuo Kikuu cha Udom jana.Matokeo hayo yanaifanya Mtibwa icheze fainali na Stand United iliyoshinda bao 1-0 dhidi ya Azam katika nusu fainali ya kwanza iliyochezwa mapema jana. Mchezo wa Simba na Mtibwa ulikuwa wenye msisimko na mkali muda wote ambapo ulilazimika kwenda mpaka muda wa nyongeza baada ya kumaliza kwa suluhu katika dakika 90 huku kipa wa Simba, Ally Salim akiibuka shujaa kwa kuokoa mkwaju wa penalti.Bao la Mtibwa lilifungwa dakika ya 110 kupitia kwa Abdul Yohana akiunganisha pasi ya Kibwana Shomary. Katika mechi ya nusu fainali ya kwanza, Stand United haikuwa na kazi ngumu kwani ilipata bao lake katika 32 lililodumu mpaka mwisho wa mchezo.Stand ilionekana kuhitaji nafasi ya kucheza fainali kutokana na juhudi walizoonesha katika mchezo wao na kupata bao hilo kupitia kwa Morice Mahela kwa shuti kali lililopigwa eneo la hatari. Simba na Azam ndizo zilizocheza fainali zilizopita baada ya kuzifunga Mtibwa na Stand United kwenye mechi za nusu fainali hivyo matokeo ya jana ilikuwa ni kama kulipa kisasi. Mechi ya fainali inatarajiwa kuchezwa kesho kwenye uwanja huohuo wa Udom.