 TIMU ya Taifa ya soka ya wanawake wenye umri chini ya miaka 20  Tanzanite  leo inashuka dimbani katika mchezo wa nusu fainali ya michuano ya Cosafa dhidi ya wenyeji Afrika Kusini mchezo utakapoigwa Uwanja wa Gelvandale saa 10:00 jioni.Tanzanite iliingia hatua hiyo baada ya kushinda michezo yake miwili dhidi ya Botswana mabao 2-0 na dhidi ya eSwatini mabao 8-0 na kupoteza mchezo wa mwisho dhidi ya Zambia kwa mabao 2-1.Kocha wa timu hiyo Bakari Shime amesema kwa kuwa wanatambua ugumu wa mchezo huo, wamejipanga vyema kuhakikisha wanafanya vizuri ili kutinga hatua ya fainali.Alisema anatambua mchezo huo ni wa mtoano hivyo mikakati aliyoweka ni kuhakikisha wanafanya vizuri kwa kutambua kuwa timu itakayofungwa itakuwa imeaga mashindano hayo yanayofanyika Afrika Kusini. Tunatambua utakuwa mchezo mgumu, lakini kwa upande wetu tumejipanga vizuri kushinda mchezo huo na kucheza fainali kwa upande wetu tumejipanga vizuri,  amesema Bakari Shime.Mchezo wa kwanza wa hatua hiyo utakuwa kati ya Zimbabwe na Zambia utakaochezwa saa nane mchana katika uwanja mmoja na mchezo wa Tanzanite na Afrika Kusini.Tanzanite ni timu pekee mpaka sasa inaongoza kwa kuwa na mabao mengi katika michuano hiyo mabao 11 ikifuatiwa na Zambia yenye mabao 10 timu zote kutoka Kundi B.