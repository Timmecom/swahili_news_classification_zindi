 MKOA wa Morogoro unaandaa mkakati wa kilimo wa miaka mitano, ambao unategemewa kuongeza uzalishaji wa mazao. Mkoa huo una eneo la hekta milioni 2.226 linalofaa kwa kilimo. Kati ya hekta hizo, wastani wa hekta 957,022 sawa na asilimia 43 ndizo zinazolimwa. Ofisa Kilimo wa Mkoa wa Morogoro, Rosalia Rwegasira aliliambia gazeti hili kwamba mkakati huo ni wa njia mbili, ambazo ni kuongeza tija kwa eneo kwa kutoa elimu ya kilimo bora na kuongeza uzalishaji kwa kupanua eneo la uzalishaji.  Mkakati wa kilimo unaoandaliwa mkoa umelenga kuongeza eneo la kilimo kwa asilimia 10 kwa mazao ya chakula na asilimia 15 kwa mazao ya biashara, alisema Rwegasira.Mazao ya chakula yanayolimwa kwa wingi mkoani Morogoro ni mpunga na mahindi.  Katika zao la mpunga kupitia Mradi wa Kuongeza tija na Uzalishaji wa Mpunga(ERPP) elimu ya kilimo shadidi cha mpunga imeendelea kutolewa kwa wataalamu wa kilimo na kwa wakulima hasa kwenye skimu za umwagiliaji ili kuongeza tija ya uzalishaji,  alisema.Alisema mwaka 2015 kabla ya mradi wa ERPP, wastani wa tija ya uzalishaji ilikuwa tani 3.5 kwa hekta. Lakini, kwa sasa imeongezeka hadi wastani wa tani 6 kwa hekta katika maeneo ya umwagiliaji.  Kuna baadhi ya mkulima mmoja katika skimu ya Mkindo iliyopo Mvomero na Njage iliyopo Kilombero wamefika tani 9 kwa hekta,  alisema Rwegasira. Alisema ili kuongeza tija mkulima, lazima kufuata kanuni bora za kilimo ikiwemo matumizi ya mbegu bora, kupanda kufuata kalenda ya kilimo, kupalilia kwa wakati na kuweka mbolea.Kwa upande wa kilimo cha mahindi, kuna mradi wa mahindi unaotekelezwa katika vijiji kumi vya mkoa wa Morogoro vinavyolima mahindi, lengo ni kuwafundisha wakulima njia nzuri ya kuongeza tija.