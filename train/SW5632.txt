 KAMISHNA Mkuu wa Shirika la Kuhudumia Wakimbizi la Umoja wa Mataifa (UNHCR), Filippo Grandi, amekutana na Rais John Magufuli, Ikulu Dar es Salaam, ambapo pamoja na mambo mengine ameomba radhi kwa shirika hilo kuingiza nchini nguo zinazofanana na sare za jeshi.Katika hatua nyingine, Rais Magufuli amemhakikishia Grandi kuwa serikali itaendeleza ushirikiano na shirika hilo katika kutekeleza jukumu la kuhudumia wakimbizi.Kamishna huyo Mkuu wa UNHCR ameomba radhi Ikulu jijini Dar es Salaam kutokana na Serikali ya Tanzania kukamata makontena yaliyoingizwa nchini yakiwa na nguo zinazofanana na sare za jeshi, hali iliyolazimu nguo hizo kuchomwa moto.Alibainisha kuwa jambo hilo halitajirudia.  Ilitokea kampuni moja ya Japan ilitoa msaada wa nguo kwa ajili ya wafanyakazi wetu, nguo zile kwa bahati mbaya zilikuwa zinafanana kama sare za jeshi, na tulizipokea ili tuzisambaze kwenye maeneo ambayo tunawahudumia wakimbizi, hili ni kosa, hatukupaswa kufanya hivyo na hatujawahi kufanya hivyo, lakini wakati mwingine vitu hivi vinatokea, namuomba radhi Rais na namuahidi kuwa haitatokea tena,  alisema Grandi.Rais Magufuli alimpongeza Grandi kwa uungwana wake, wa kuomba radhi kwa kitendo cha kuingiza nguo zinazofanana na sare za jeshi.Alisema anaamini UNHCR haitarudia kufanya hivyo.Rais amesema Tanzania imekuwa ikipokea wakimbizi kutoka nchi mbalimbali, baada ya kutokea machafuko katika nchi hizo, na imekuwa ikiwapa hifadhi na kuwaruhusu watumie rasilimali za Watanzania, licha ya wakati mwingine haipati misaada kutoka jumuiya ya kimataifa. Nchi yetu kwa sasa ina wakimbizi 350,000 waliopo katika maeneo mbalimbali wakiwemo 40,000 wa kutoka Burundi, tunawapa hifadhi na wanatumia huduma za kijamii na miundombinu ya Watanzania katika maeneo wanayoishi. Nimefurahi Grandi anasema tutaendelea kushirikiana na kwamba sasa wapo tayari kusaidia gharama za kuhudumia wakimbizi na jamii katika maeneo wanayoishi wakimbizi, maana kwa miaka 10 iliyopita UNHCR imekuwa ikiahidi kutoa fedha za kusaidia wakimbizi, lakini haitekelezi ahadi zake,  amesema Rais Magufuli.Hata hivyo, Rais Magufuli alisema pamoja na dhamira njema ya kuwapa hifadhi wakimbizi na kuwapa uraia baadhi ya wakimbizi, serikali inaendelea kuwahimiza wakimbizi kurejea makwao, ambao katika nchi zao machafuko yamekwisha ili wakaungane na familia, ndugu, jamaa na kujenga nchi zao.Grandi alimshukuru Rais Magufuli na serikali yake, kwa kuendelea kuwapokea na kuwapa hifadhi wakimbizi kutoka nchi zenye matatizo mbalimbal.Alisema UNHCR inatambua mchango mkubwa, ambao kwa miaka mingi Tanzania inautoakwa kuwapa hifadhi na kuwahudumia wakimbizi kutoka kwenye nchi zinazoizunguka, ambazo zimekuwa na machafuko ya mara kwa mara.Ameahidi kuwa UNHCR itahakikisha inatekeleza ahadi zake za kusaidia jukumu la kuwapa hifadhi wakimbizi, kusaidia vyombo vya ulinzi na usalama ambavyo vimekuwa vikifanya kazi kubwa ya kuhudumia wakimbizi hao kwa kuvipatia teknolojia na vitendea kazi na kusaidia jamii katika maeneo yanayokaliwa na wakimbizi.