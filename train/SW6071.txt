 Jukwaa la Fursa za Biashara Mkoa wa Tabora linatarajiwa kuanza leo.Waziri Mkuu, Kassim Majaliwa anatarajiwa kulifungua jukwaa hilo kwenye ukumbi wa Mtemi Isike Mwanakiyungi mjini Tabora.Jukwaa la fursa Tabora ni la nane tangu Kampuni ya Magazeti ya Serikali (TSN) ianze kuyaandaa Februari mwaka jana mkoani Simiyu.Majukwaa mengine yamefanyika Mwanza, Tanga, Shinyanga, Zanzibar, Arusha na Geita.Jukwaa la Fursa za Biashara Tabora linatarajiwa kufanyika kwa siku tatu na kuhudhuriwa na wajumbe 400.Mkuu wa Mkoa huo, Aggrey Mwanri amesema mjini Tabora kuwa, jukwaa hilo litaonesha mambo mazuri yaliyopo Tabora na anajivunia kuwa kiongozi wa mkoa huo mkubwa zaidi Tanzania. Tunataka tuwaambie dunia, Tanzania pamoja na wengine wote nje ya Mkoa wa Tabora kwamba sasa Tabora ipo tayari kwa ajili ya kuwekeza na kwa hiyo tunawakaribisha ndugu zetu wote popote waliko waje katika mkoa wetu wa Tabora  amesema.Mwanri amesema, baada ya jukwaa Tabora haitakuwa kama ilivyo sasa na ameziagiza halmashauri zote ziwe na miradi mikubwa isiyopungua miwili ya viwanda na kilimo.Amesema, mkoa umeziagiza halmashauri nane za mkoa huo ziwasilishe mipango yao na kwamba, wakuu wa wilaya na wakurugenzi wa Halmashauri watakaoshindwa kutekeleza maagizo hayo wataondolewa katika nafasi zao.Mwenyekiti wa kamati ya maandalizi ya jukwaa hilo, Katibu Tawala Msaidizi Mipango na Uratibu Mkoa wa Tabora, Rukia Manduta amesema mjini Tabora kuwa, jukwaa hilo ni kwa ajili ya wananchi wa mkoani humo na ndio watekelezaji.Amesema jukwaa litaanza kwa maonesho ya wajasiriamali, kila Halmashauri itakuwa na wajasiriamali 10 na pia kutakuwa na wafanyabiashara watakaoonesha biashara zinazohitaji kuongezewa thamani.Sanjari na maonesho kutakuwa na siku moja ya mawasilisho ukumbini.Mwanri amesema, jukwaa hilo ni jambo la kihistoria na linatekeleza maelekezo ya Rais John Magufuli ya kuiwezesha Tanzania kuwa na uchumi wa kati kupitia viwanda.Amesema, Tabora ni eneo la kimkakati kibiashara na kiuwekezaji kwa kuwa, kuna kila kitu kinachohitaji ikiwemo miundombinu mizuri, usafiri wa uhakika ukiwemo wa ndege mchana na usiku, malighafi za kutosha kwa ajili ya viwanda, huduma nzuri za mawasiliano na nyinginezo, usalama wa uhakika na nguvu kazi ya kutosha.