 SERIKALI imesema italifanyia kazi suala la michezo ya kubahatisha maarufu kama kamari kwa kuwa inawajengea Watanzania hususani vijana tabia ya uvivu na kutofanya kazi.Hayo yamebainishwa na Rais John Magufuli kwenye mkutano wake Ikulu jijini Dar es Salaam na viongozi wa madhehebu ya dini nchini.Rais Magufuli amesema amewaita viongozi hao wa dini kwa lengo la kuwashukuru kwa kumchagua kwa kura nyingi katika uchaguzi mkuu uliopita wa mwaka 2015, lakini pia kuukaribisha mwaka 2019.Alisema kuwa ujio wa viongozi hao wa dini Ikulu, umemfanya ajisikie kubarikiwa sana kwa kuwa hatua hiyo inajenga umoja wa kweli, hivyo akaahidi kukutana nao kila mwaka pamoja na kuzifanyia kazi hoja mbalimbali walizozitoaKauli ya Rais Magufuli kuhusu michezo ya kubahatisha ambayo imeshika kasi kupitia vituo vya televisheni nchini, ilikuja baada ya viongozi hao wa dini kumtaka apige marufuku michezo hiyo kwa kuwa inawafanya vijana ambao ni nguvu kazi ya taifa kutofanya kazi.Zainuddin Adamjee kutoka Jumuiya ya Mabohora, alimweleza Rais kuwa kinachosikitisha ni kwamba imefikia hatua hata baadhi ya Wakuu wa Mikoa na Wilaya wanatumika kutoa zawadi kwa washindi wa michezo hiyo na kuwahamasisha wananchi waendelee kucheza.Katika kujibu hoja hiyo, Rais Magufuli aliwaeleza viongozi hao wa dini kuwa serikali imeisikia hoja hiyo na itaifanyia kazi kwa kuwa hata vitabu vya dini hairuhusu kamali kwa kuwa ni dhambi.Kuhusu hoja ya demokrasia iliyotolewa na Mchungaji Amani Lyimo kutoka Kanisa la Kiinjili la Kilutheri Tanzania (KKKT) kuwa wanasiasa kutoka vyama vya upinzani wamejaa hofu ya kuzungumza, hivyo waruhusiwe kuzungumza, Rais Magufuli aliwaeleza viongozi hao wa dini kuwa demokrasia nchini ipo ya kutosha.Kwa mujibu wa Rais Magufuli, duniani kote, hakuna demokrasia isiyokuwa na mipaka, hivyo Serikali haipo tayari kuona watu wakifanya maandamano na vurugu kila kukicha kwa kisingizio cha demokrasia.Alisema duniani kote, uchaguzi unapoisha, walioshindwa hutoa nafasi kwa aliyeshinda ili atimize majukumu ya kitaifa.Alisema hata Hillary Clinton aliposhindwa kwenye uchaguzi nchini Marekani, ametulia na kumpa nafasi Rais Donald Trump ya kuongoza nchi kwa ajili ya maendeleo ya Wamarekani.Viongozi hao wa dini pia walimwomba Rais Magufuli kurejesha misamaha ya kodi kwa mashirika ya dini kupitia huduma za kijamii kama vile elimu na afya wanazozitoa maeneo mbalimbali.Akijibu hoja hiyo, Rais Magufuli aliwahakikishia viongozi hao wa dini kuwa misamaha hiyo haijafutwa, bali tatizo lililopo ni kwamba baadhi ya taasisi za dini zimekosa uaminifu kwa kuitumia misamaha hiyo kwa maslahi tofauti na yaliyokusudiwa.Amesema Serikali imeingia mkataba na hospitali 92 za dini nchini kwa ajili ya kutoa ruzuku na vifaa tiba, lakini cha kusikitisha baadhi ya taasisi za dini zinatumia mwanya wa msamaha wa kodi kufanya biashara.Rais Magufuli alisema katika kipindi cha mwaka 2016, Serikali ilitoa msamaha wa kodi kwa taasisi za dini unaofikia Sh bilioni 19.66, na mwaka uliofuata wa 2017 msamaha huo ulifikia Sh bilioni 17.6, wakati mwaka 2018 msamaha kwa taasisi hizo ulifikia Sh bilioni 46.84.