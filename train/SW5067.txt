 SERIKALI itaokoa kiasi cha Sh bilioni 400 mpaka Sh bilioni 675 kwa mwaka za mahitaji ya mafuta ya kula nchini yanayoagizwa kutoka nje ya nchi baada ya kuwepo kwa mkakati wa kuongeza uzalishaji wa mazao ya alizeti na michikichi nchini.Mkurugenzi wa Kituo cha Utafiti wa Kilimo Ilonga (Tari Ilonga), kilichopo Kilosa mkoani Morogoro, Dk Joel Meliyo amesema hayo alipokuwa akizungumza  katika Siku ya Maonesho ya Kilimo Biashara yaliyofanyika katika kituo hicho hivi karibuni.Dk Meliyo amesema mojawapo ya majukumu ya kitaifa ya kituo hicho ni uzalishaji wa mbegu bora ya mazao ya mafuta, hususani alizeti ambayo kwa kuanzia kituo hicho kimepanda ekari 83 za alizeti kati ya hizo ekari 20 kwa ajili ya mbegu za awali na ekari 63 kwa ajili ya mbegu iliyothibitishwa ubora.Alisema kwa sasa nchi inatumia tani 485,000 za mafuta ya kula kwa mwaka, hivyo kwa miaka mitano kuanzia sasa wanakusudia kupunguza uagizaji wa mafuta nje ya nchi angalau kwa nusu ya mahitaji yaliyopo. Tunataka kuzalisha mbegu. Tunataka kuhakikisha tani zote zinazotakiwa kwa ajili ya alizeti zinapatikana. Hivyo tunatakiwa kupanda ekari laki nane ndio kutakuwa na utoshelevu wa mafuta,  alisema.Mratibu wa Utafiti wa Alizeti nchini wa Tari Ilonga, Mulamila Reuben amesema kwa sasa mahitaji ya mafuta ya kula nchini yanaongezeka mwaka hadi mwaka kadri idadi ya watu inavyoongezeka.Alisema mkakati uliowekwa na serikali ni kuongeza uzalishaji wa mafuta ya kula nchini kupitia kilimo cha zao la alizeti na michikichi. TARI kupitia vituo vyake vya TARI Ilonga na TARI Kihinga vimepewa jukumu la kuratibu utafiti wa alizeti (TARI Ilonga) na utafiti wa michikichi (TARI Kihinga),  alisema.Alisisitiza kuwa kwa kiasi cha mafuta kinachozalishwa nchini zao la alizeti huchangia asilimia 70 na mazao mengine huchangia asilimia 30. Mazao hayo ni pamoja na zao la Mchikichi, pamba, ufuta na karanga. Hivyo ni muhimu sana kuwekeza kwenye zao la alizeti ambalo linaweza kulimwa na kuzalishwa kila mwaka kwa muda mfupi na maeneo mengine huzalishwa mara mbili kwa mwaka,  alisema.