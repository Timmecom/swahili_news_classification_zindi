 MWENYEKITI wa Mtandao wa Vijana na Watoto Mkoa wa Mwanza, Shaban Maganga amesema sheria ya Ukimwi ya sasa ambayo umri wa kupima kwa kijana mwenye miaka 18 hauruhusiwi bila idhini ya wazazi, haiendani na hali halisi ya sasa.Amesema hayo juzi mjini hapa wakati wa mkutano wa wadau uliojadili sheria ya umri wa kupima VVU. Alisema mkutano huo unajadili sheria hiyo ambayo imebainisha kuwa umri wa kupima VVU kwa kijana chini ya miaka 18 ni mpaka idhini ya wazazi."Kipengele hicho hakiendani na hali halisi ya sasa, ni vigumu mtoto kwenda kumuomba ruhusa mzazi ili akapime," alisema.Aliongeza,  Bora mabadiliko ya sheria yafanyike, umri unaopendekezwa ni miaka 12, watoto wengine wanaanza ngono wakiwa na miaka minane na kama ukishindwa kuwapima mapema itakuwa ni tabu kutokana na watoto wengine kujiingiza kwenye mapenzi mapema .Amesema mtandao huo ulipendekeza kipengele cha sheria hiyo kibadilike na kushuka hadi miaka 12 na walio chini ya miaka 12 wapimwe chini ya usimamizi wa wazazi.Akifunga mkutano huo, Mbunge wa Bahi, Omar Baduel ambaye yuko kwenye Kamati ya Ukimwi ya Bunge alisema, Tanzania inaendelea na mapambano ya Ukimwi na tayari zipo programu mbalimbali za mapambano dhidi ya ugonjwa huo."Pia wananchi na wadau wanapendekeza ipitishwe sheria watu wajipime binafsi, wengi wanaogopa wakienda kituo cha afya fulani ataniona ataenda kunitangaza," amesema.Baduel amesema umri una mambo mengi sana, ukifanya utafiti vijana wanaanza ngono mapema na wengi wao hawana elimu ya kutosha kuhusu maambukizi na ndio maana wanajiingiza kwenye vitendo vya ngono zembe bila kujua madhara.Kwa upande wake, Meneja miradi wa Shirika la Health Integrated Multisectoral Development Service la jijini Arusha, Mercy Kimaro alisema sheria hiyo inatakiwa kufanyiwa marekebisho kutokana na mjadala na maoni mbalimbali ya wadau.Akijibu swali bungeni hivi karibuni, Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile, amesema serikali inaandaa sheria kwa ajili ya kupunguza umri wa mtu kupima Ukimwi ili kuyafikia makundi lengwa.Amesema mchakato wa kubadili sheria hiyo uko hatua ya mwisho ambapo sheria ya sasa mtu anayepimwa Ukimwi anatakiwa kuwa na umri wa kuanzia miaka 18 hali inayosababisha kundi kubwa kuachwa.