 UBANDIKAJI wa majina ya wakulima wote wa korosho kwenye mbao za matangazo katika vyama vyao vya msingi, waliolipwa fedha za mauzo ya zao hilo mkoani Mtwara, utaanza kesho ili kuondoa kauli ya kila mkulima kudai kuwa hajalipwa, jambo linaloichafua serikali.Akizungumza na gazeti hili jana jijini Dar es Salaam, Waziri wa Kilimo, Japhet Hasunga alisema amepokea mrejesho wa maagizo aliyotoa kwa wataalamu wa timu ya Operesheni Korosho ya kubandika majina ya wakulima wote waliolipwa na sasa wanamalizia kuyachambua ili kila chama cha msingi kibandike majina ya wanachama wake na kiasi cha fedha walicholipwa. Nimezungumza na timu ya wataalamu niliowapa maagizo kujua utekelezaji wake, kwa sababu nilitoa muda wa siku saba kuanzia Machi 19 hadi 25, mwaka huu, wawe wamebandika majina hayo, sasa wameniarifu wanamalizia kuyachambua na kuanzia kesho (keshokutwa) wataanza kuyabandika kwenye mbao za matangazo ya vyama vyao vya msingi,  amesema Hasunga.Amesema ubandikaji wa majina hayo ni lazima uoneshe jina la mkulima, benki aliyolipwa na kiasi cha malipo na kwamba kufanya hivyo hakuna athari yoyote kwa mlipwaji, bali ni kuondoa malalamiko au kauli za kila mkulima kudai hajalipwa, jambo ambalo linaichafua serikali. Tumeona ni vizuri kila Chama cha Msingi cha Ushirika wa Mazao (Amcos) ambacho wakulima wake wa korosho walilipwa majina yao yabandikwe ili kukata mzizi wa fitina, kwa sababu kuendelea kusema hujalipwa wakati umelipwa na vithibitisho vipo sio sahihi,  amesema.