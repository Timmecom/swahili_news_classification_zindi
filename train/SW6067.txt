 NAHODHA wa timu ya Soka ya Tanzania Taifa Stars Mbwana Samatta amewaomba watanzania kujitokeza kwa wingi kukisapoti kikosi hicho kwenye mchezo dhidi ya Burundi unaochezwa leo kwenye Uwanja wa Taifa jijini Dar es Salaam. Mchezo huo ni wa mkondo wa pili wenyeji Stars wanahitaji suluhu au ushindi wa aina yoyote ili wasonge mbele baada ya sare ya 1-1 ya timu hizo Burundi Jumatano iliyopita, ili kufuzu kwa hatua ya makundi ya Kombe la Dunia 2022. Samatta alisema anajua kila mtanzania anatamani kuona kikosi kinafanya vizuri kwenye mchezo wa mwisho na kusonga mbele, huku akiwaomba kujitokeza kwa wingi kuwatia moyo. Tunafahamu watanzania wengi wamekuwa wakiisapoti timu yao ya taifa kwenye michezo mbalimbali, na ninatumaini watajitoeza kwa wingi kutunga mkono katika mchezo huo wa Jumapili (leo),  alisema Samatta. Alisema faida waliyoipata kwenye mchezo wa kwanza wa ugenini walipata sare matokeo ambayo kwao ni mazuri na yanawapa nguvu yakuendelea kupambana, lakini hilo haliwapi ushindi wa moja kwa moja kwani wanahitaji kupambana kwa moyo ili kupenya. Aidha, kocha msaidizi wa kikosi hicho Juma Mgunda alisema mchezo huo wa pili ni wakufa na kupona hivyo waboresha sehemu zilizoonesha mapungufu kwenye mechi ya awali kuapata ushindi.