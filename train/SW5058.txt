 KOCHA mpya wa Yanga, Luc Eymael amekaribishwa kwenye Ligi Kuu Bara kwa staili ya aina yake baada ya jana kukubali kipigo cha mabao 3-0 kutoka kwa Kagera Sugar katika mchezo wa ligi hiyo kwenye Uwanja wa Uhuru, Dar es Salaam.Eymael alitambulishwa na Yanga kuwa Kocha Mkuu akichukua nafasi ya Mwinyi Zahera ambaye alitumuliwa kutokana na matokeo mabaya ya timu hiyo. Kocha huyo aliingia mkataba baada ya Yanga kurejea jijini Dar es Salaam ikitokea Zanzibar, ambako ilitolewa katika nusu fainali na Mtibwa Sugar kwa penalti.Katika mchezo wa jana uliokuwa na ufundi wa aina yake, mabao ya Kagera yalifungwa na Yussuf Mhilu dakika ya 13 akitumia makosa ya Kelvin Yondani, goli la pili lilifungwa na Ally Ramadhani kufuatiwa makosa ya Haruna Niyonzima na goli la tatu lilifungwa na Peter Mwalyanzi dakika ya 89 kwa kichwa baada ya kazi nzuri ya beki David Luhende.Kipindi cha kwanza cha mchezo huo, alishuhudiwa kiungo wa Yanga Mohammed Issa  Banka  akipewa kadi ya pili ya njano katika dakika ya 44, baada ya kumfanyia madhambi mshambuliaji Kelvin Sabato, ambaye alimshika mkono na kichwa wakati akiwa katika nafasi ya kumtoka kuelekea golini.Kipindi cha pili, Yanga ilirejea katika falsafa yao ya kutumia wachezaji wa pembeni wenye kasi, baada ya kumtoa Patric Sibomana ambaye alikuwa chini ya kiwango na nafasi yake kuchukua Mrisho Ngassa ambaye hata hivyo hakuonesha makali yake.Yanga ilikuwa katika wakati mgumu kwa dakika zote kutokana na aina ya mpira wa pasi nyingi unaotegemea zaidi viungo ambao ulikuwa unachezwa na wapinzani wao, hivyo ilinyimwa muda mwingi wa umiliki hali iliyopunguza mashambulizi kwa Yanga.Kagera ilioneka kuwa bora zaidi katika mchezo huo, hasa kutokana na staili ya mpira waliocheza kwa kujiamini na kutengeneza mashambulizi kutoka katika kila eneo la uwanja. Kwa matokeo hayo, Yanga imeshuka mpaka nafasi ya nane ikiwa na pointi 25 na Kagera Sugar imesogea nafasi ya nne ikiwa na pointi 27 katika msimamo wa ligi hiyo.