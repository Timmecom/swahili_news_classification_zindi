 SIMBA jana ilikuwa uwanjani Dar es Salaam ikimenyana na African Lyon kwenye mechi ya Ligi Kuu Bara katika harakati zake za kutetea taji lake. Katika mechi hiyo Simba ilishinda 2-1.Lakini wakati mabingwa hao watetezi wakipigania taji hilo, kuna kila dalili uongozi wa klabu hiyo kuachana na kocha wake msaidizi Mrundi Masoud Djouma aliyehudumu kwenye klabu hiyo kwa takriban mwaka mmoja.Habari za uhakika kutoka ndani ya Simba jana, zilidai kuwa uongozi umeamua kuachana nae ili kuinusuru klabu yao iliyo kwenye harakati za kutetea taji lake la Ligi Kuu Bara. Djouma amekuwa kipenzi cha mashabiki wa Simba tangu kuwasili kwake akitokea Rayon Sports ya Rwanda kutokana na mbinu zake uwanjani. Mpaka leo mchana (jana) uongozi ulishaamua kuachana nae, ilikuwa inasubiriwa akabidhiwe barua tu,  alisema mtoa habari wetu ndani ya Simba.Mapema jana, Kaimu Rais wa SimbaSC, Salim Abdallah  Try Again  alikiri hadharani kwa mara ya kwanza kwamba kocha wake msaidizi Djouma na bosi wake Mbelgiji Patrick Aussems hawana maelewano.Try Again aliviambia vyombo vya habari kwamba kumekuwa na msuguano kwa mabosi hao wa benchi la ufundi, na kwamba hali hiyo ilikuwepo tangu wakati wa Pierre Lechantre aliyeondoka mwishoni mwa msimu uliopita.Kumekuwa na maneno mengi kuhusu Djuma na bosi wake kutokuwa kwenye maelewano na kwamba ndio sababu ya Mrundi huyo kuachwa Dar es Salaam timu hiyo ilipokuwa na mechi za mikoani.Kwa nyakati tofauti viongozi wamekuwa wakikanusha suala hilo, lakini jana kaimu rais alikiri na kuahidi kuja na tamko rasmi kama uongozi. Nikweli kumekuwa na matatizo ya kujirudiarudia mara kwa mara baina ya Djuma na benchi la ufundi,hasa kwa makocha wakuu akiwemo Pierre Lechantre aliyeondoka, amesema.Amesema wamekuwa wakifanya jitihada kubwa ya kusuluhisha tatizo hilo lakini hawezi kuzungumza mengi kwa vile watakuja na tamko rasmi baadaye.  Tutakuja na uamuzi mwafaka wa suala hili kwa maslahi mapana ya klabu,  alisema.Katika hatua nyingine, Mwenyekiti wa kamati ya uchaguzi ya Simba Boniface Lihamwike amesema uchaguzi mkuu wa klabu hiyo uliopangwa kufanyika Novemba 3 sasa umesogezwa mbele kwa siku moja, hivyo utafanyika Novembe 4 mwaka huu.Alisema, uamuzi wa kusogeza mbele uchaguzi huo umekuja baada ya kubaini Novemba 3 kutakuwa na mechi ya Ligi Kuu kati ya mabingwa hao watetezi dhidi ya JKT Tanzania hivyo ni vyema kutoa nafasi kwa mashabiki kuishuhudia timu yao.Simba inatarajiwa kufanya uchaguzi wa kwanza tangu kubadilisha mfumo na kuingia kwenye hisa ambapo mwekezaji wake Mohamed Dewji amenunua hisa 49 huku 51 zikibaki kwa wanachama.