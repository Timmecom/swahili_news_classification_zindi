 TUME ya Taifa ya Uchaguzi (NEC) inatarajia kuhakiki majimbo ya uchaguzi wa ubunge Jamhuri ya Muungano wa Tanzania ikiwemo Zanzibar baada ya kufanya hivyo kwa mujibu wa Katiba.Naibu Waziri, Ofisi ya Waziri Mkuu Kazi,Vijana na Ajira, Athony Mavunde alisema hayo jana akijibu swali la Mbunge wa Nungwi, Yussuf Haji Khamis (CUF) aliyehoji lini NEC itafanya uhakiki majimbo ya ubunge Zanzibar.Mbunge alisema Tume ya Uchaguzi ya Zanzibar (ZEC) imesogeza majimbo ya uwakilishi kutoka 50 hadi 54. Kabla ya kuongezwa, majimbo ya uwakilishi na ubunge yalikuwa sawa kwa ukubwa, mipaka na idadi ya wapiga kura.Alisema ongezeko hilo limefanya majimbo mawili ya uwakilishi kufanywa moja la ubunge.Mavunde alisema kwa kuzingatia ibara ya 75 ya Katiba, NEC imepewa jukumu la kuchunguza mipaka ya kiutawala na kuigawa Jamhuri ya Muungano wa Tanzania katika majimbo ya uchaguzi wa ubunge.Alisema kwa kuzingatia ibara hiyo, tume imepewa jukumu la kuchunguza na kugawa majimbo ya uchaguzi ya ubunge mara kwa mara na angalau kila baada ya miaka 10.Alisema mara ya mwisho ilifanya uhakiki majimbo ya uchaguzi wa ubunge mwaka 2015.