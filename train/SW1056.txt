 ASKOFU Mkuu wa Kanisa la Full Gospel Bible Fellowship (FGBF), Zachary Kakobe amewataka baadhi ya wanasiasa nchini wanaobeza majadiliano yaliyofanywa baina ya Rais John Magufuli na viongozi wa madhehebu ya dini Ikulu jijini Dar es Salaam hivi karibuni kutubu kwa kitendo hicho.Aidha, amewaonya wanasiasa nchini kuacha kuropoka hovyo, mambo yanayochochea chuki miongoni mwa jamii, kwa vile maneno ni sumu itakayowagharimu na kuwaangamiza kisiasa.Ameyasema hayo jana jijini Dar es Salaam kwenye Ibada ya pili kanisani hapo, huku akiwaambia waumini wake kuwa ni jambo la kusikitisha, kuona baadhi ya wanasiasa wanawatukana viongozi wa dini walioalikwa Ikulu hivi karibuni kuzungumza na Rais Magufuli. Ni jambo la kusikitisha sana kuona baadhi ya wabunge wa Chadema ambao wana nafasi kwneye chama hicho wanawatukana viongozi wa dini kwenye mitandao kuhusu mazungumzo yao na Rais Ikulu, wanatubeza, mambo waliyoyataka wao sisi hatukuyasema, sasa ni vyema wakatubu vinginevyo, watatumbukia kwenye shimo refu na hawatainuka tena,  amesema Askofu Kakobe huku akishangiliwa na waumini wa kanisa hilo.Akizungumzia hilo kwa undani, alisema mkutano wa viongozi wa dini na Rais Magufuli Ikulu, ulikuwa wa kipekee kuwahi kutokea nchini na ulikuwa na baraka na furaha kwa viongozi wote na pia uliwafanya viongozi wote kuwa wamoja licha ya imani zao tofauti. Ni mkutano wa ajabu, ulikuwa baraka na furaha sana, viongozi wote wa dini tulifurahi na haijawahi kutokea, na huo ulikuwa mwanzo mzuri wa kujadili mambo mengine yahusuyo nchi yetu, cha ajabu ni baada ya kumalizika, huko mitandaoni wakaibuka wabunge wa Chadema na kuanza kuwashambulia viongozi wa dini kwa kebehi na matusi, na hakuna kiongozi wa chama hicho aliyesimama na kuwaonya, hii sio sawa, alisema Askofu Kakobe.Alisema ni lazima watubu hadharani, kama ambavyo wameandika kwenye mitandao ya kijamii vinginevyo hawatakuwa na mustakabali mzuri kisiasa.Alisema ni vyema wakatambua nguvu ya viongozi wa dini na kwamba matusi ya wabunge hao, yamewaumiza viongozi wote wa dini si yeye pekee na kuvitaka vyama vya siasa nchini kurejea kwenye kanuni ya zamani ya vyama, kuwapika makada wao ili wajifunze maadili na jinsi ya kuzungumza badala ya kuropoka. Vyama vya siasa jifunzeni enzi za zamani kulikuwa na vyuo vya kuwatengeneza makada na walipikwa vyema wakawa wepesi wa kusikia na si kusema, pia walijua hasara za kauli za wanasiasa iwapo zitatolewa haraka haraka, alisema.Katika hatua nyingine, Askofu huyo alisema, ni agizo la Mungu kuwaombea viongozi wa nchi kama Rais na Wafalme na kwamba yeye kama kiongozi wa kanisa na mtumishi wa kiroho, ana jukumu la kumuombea Rais na kuheshimu mamlaka yake. Mnapaswa kutambua mamlaka ya Rais na kuitii, na hili ni la wote vyama vya siasa, wanasiasa na wengine, na sisi watumishi wa Mungu tulipewa fursa ya kuzungumza na Rais na hata hatujaenda hatua ya pili, wanasiasa wanaleta maneno,sasa kwa maneno hayo ya ovyo hamuwezi kupata ufumbuzi wa mkwamo wenu wa kisiasa, alisisitiza.Aliongeza,  Zamani nilikuwa simuelewi Rais, hata pale Uwanja wa Ndege wa Kimataifa wa Julius Nyerere wakati wa kupokea ndege yetu, niliongea na Rais kuhusu fursa ya kukutana na viongozi wa siasa na yeye aliniambia unawezaje kukutana na watu wanaokutukana kila siku , leo ndio nimemuelewa, alisema Kakobe.Alisisitiza ni vigumu kukutana na watu wanaokutukana kwa majina tofauti kila siku na kuwataka wabadilike, vinginevyo kwa staili hiyo haiwezi kuleta suluhu ya siasa nchini na mwisho wa siku wataachwa wapambane na hali zao wenyewe. Tubuni mmeyataka wenyewe, vinginevyo pambaneni na hali zenu sisi tunakula bata Ikulu,  alisema Askofu Kakobe.Hata hivyo, aliwakumbusha wanasiasa kuwa watambue kuwa Tanzania si nchi yenye asili ya vurugu na kama walitarajia kufanya hayo, hawatafanikiwa huku akiwataka warejee mpango wao wa Aprili 26, mwaka jana ambao ulikwama. Jifunzeni ,Watanzania si watu wa asili ya vurugu, kama mlitarajia hilo hamtafanikiwa, kumbukeni mpango wenu wa Aprili 26, mwaka jana (maandamano yaliyoandaliwa kwa kushinikizwa na baadhi ya Watanzania waishio nje), hamkufaninikiwa, jifunzeni, alisisitiza.Wakati huo huo, muungano wa vyama 10 vya upinzani vya siasa umeipongeza serikali kwa kupokea maoni yao na kuyaingiza katika Muswada wa Mabadiliko ya Sheria ya Vyama vya Siasa.Viongozi wa vyama hivyo wakizungumza na waandishi wa habari jana jijini Dar es Salaam, walisema Kamati ya Bunge ya Katiba na Sheria imepokea maoni yao na kuyafanyia kazi hivyo hawana budi kupongeza, lakini pia kuendelea kuomba mabadiliko zaidi katika yale yaliyoachwa ambayo wao wanaona kuna umuhimu wa kuyabadili.Naibu Katibu Mkuu wa Chadema, Zanzibar, Salum Mwalimu, alisema kuwa yapo mambo ambayo walipigia kelele yamepokelewa na Kamati hiyo ya Kudumu ya Bunge ya Katiba na Sheria. Yapo mambo ambayo tulipigia kelele, kuyalalamikia, yamesikilizwa, kamati imesikiliza kilio chetu na imeyapokea tunapongeza kwa hilo,  alisema Mwalimu akitoa tamko kwa niaba ya vyama vya Chadema, ACT Wazalendo, CHAUMMA, Chama cha Wananchi (CUF), NCCR Mageuzi, CCK, DP, UPDP, NLD na ADC.