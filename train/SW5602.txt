 KATIBU Mkuu wa Jumuiya ya Afrika Mashariki (EAC) Liberata Mfumukeko amesema muda wowote kuanzia sasa marais wa nchi wanachama wa jumuiya hiyo wanatarajia kukutana Jijini Arusha.Akizungumza na waandishi wa habari kuhusu mambo mbalimbali waliyoyafanya mwaka jana, Balozi Mfumukeko amesema mkutano huo awali ulikwama kufanyika Desemba mwaka jana baada ya Rais wa Burundi, Pierre Nkurunziza kutohudhuria kikao hicho wala kutuma mwakilishi yoyote katika kikao hicho.Amesema Jumuiya hiyo inajitahidi katika kuhakikisha miundombinu ya barabara inakuwa kwa kiasi kikubwa na kusambaza umeme kutoka megawati 555 mwaka 2017 hadi megawati 1,083 mwaka 2018 hadi kufikia megawati 7,480 mwaka 2022.Akizungumzia kuhusu masuala ya utalii , Balozi Mfumukeko alisema kila nchi za EAC zinajitahidi kutangaza vivutio vyake vya utalii ikiwemo kutangaza utalii wa kiutamaduni ikiwemo masuala ya uhakika wa usalama wa chakula.Awali, Naibu Katibu Mkuu wa EAC, anayeshughulikia mipango na miundombinu , Steven Mlote alisema jumuiya hiyo imepata fedha za mkopo dola za Marekani bilioni 2.5 kutoka Benki ya Maendeleo ya Afrika (AfDB).Fedha hizo ni kwa ajili ya miradi ya miundombinu ikiwemo ukamilishaji wa barabara zaidi ya kilomita 380 kutoka Tanzania hadi Burundi, ikiwemo ukamilishwaji wa muundo wa barabara ya Tanzania hadi Zambia.Pia Jumuiya hiyo ilipata hati safi katika sekta mbalimbali na kusisitiza kuwa EAC itajihadi kuhakikisha inaboresha zaidi sekta ya maji, miundombinu pamoja na sekta nyingine .Awali, Kikao hicho cha Wakuu wa Nchi za EAC kilishindwa kufanyika mwaka jana baada ya akidi kutotimia na kwa mujibu wa kanuni za taratibu za mkutano huo kifungu cha 1 (11) cha katiba kinachosema ili akidi itimie nchi zote wanachama zinapaswa kuwepo au kuhudhuria mkutano huo kulingana na sheria namba 12 ya uanzishwaji wa EAC.Mwenyekiti wa Baraza la Mawaziri wa Jumuiya ya Afrika Mashariki (EAC), Kirunda Kivejinja alisema kutokuwepo kwa uwakilishi wa nchi ya Burundi kumesababisha wakuu wa nchi waliofika katika kikao hicho kushindwa kuendelea.Alisema wakuu wa nchi waliohudhuria mkutano huo ulioahirishwa ni pamoja na Rais Uhuru Kenyatta wa Kenya, Yoweri Museveni kutoka Uganda ambaye ni Mwenyekiti wa Kikao hicho na Rais John Magufuli.Sudan Kusini ikimtuma mwakilishi ambaye ni Paul Akachi aliyemuwakilisha Rais Salva Kiir na Dk Richard Sezibera ambaye alimwakilisha Rais Paul Kagame kutoka Rwanda.Waziri wa Mambo ya Nchi za Nje na Ushirikiano wa Kimataifa na Afrika Mashariki , Balozi Agustino Mahiga alisema Rais wa Burundi hajatuma mwakilishi yeyote katika vikao vyovyote.