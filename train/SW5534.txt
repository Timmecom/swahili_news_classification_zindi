 MKAZI wa Kijiji cha Kenyamosabi wilayani Tarime mkoani Mara, Johanes Mkami (29) amehukumiwa kwenda jela miaka 20 baada ya kupatikana na nyara za serikali ndani ya Hifadhi ya Taifa ya Serengeti.Alikutwa na miguu na mbavu za mnyama aina ya nyumbu pamoja silaha za jadi ndani ya Hifadhi ya Taifa ya Serengeti. Alihukumiwa kwenda jela miaka 20 juzi katika kesi ya uhujumu uchumi namba 48/2017 mbele ya Hakimu Mfawidhi wa Mahakama ya Wilaya Tarime, Veronika Mgendi.Mwanasheria wa Shirika la Hifadhi za Taifa (Tanapa), Bulemo Kasika alidai mshitakiwa ambaye ni mkazi wa Kijiji cha Kenyamosabi jirani na Hifadhi ya Taifa Serengeti, alishitakiwa kwa makosa matatu; ya kuingia ndani ya hifadhi ya taifa bila kibali, kuingia na silaha ndani ya hifadhi bila kibali na kupatikana na nyara za serikali miguu na mbavu za mnyama nyumbu aliyeuawa.Hakimu Mgendi alimhukumu mshitakiwa kwa kosa la kwanza kulipa Sh 20,000 ama kwenda jela mwaka mmoja; kosa la pili kulipa Sh 50,000 ama kwenda jela mwaka mmoja na kosa la tatu kwenda jela miaka 20 ili iwe fundisho kwa watu wengine wanaoingia kuhujumu hifadhi za taifa. Mshitakiwa mbali na kuiomba mahakama kumpa adhabu ndogo, hakimu Mgendi aliungana na Mwanasheria wa Tanapa kumpa adhabu ya kutumikia jela kifungo cha miaka 20 ili iwe fundisho kwa watu wanaoingia ndani ya hifadhi za taifa kwa nia ya kuhujumu uchumi wa Taifa.