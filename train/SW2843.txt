 SHIRIKISHO la Soka Afrika, CAF limebadili waamuzi waliokuwa wachezeshe mechi ya marudiano ya michuano ya Ligi ya Mabingwa Afrika kati ya TP Mazembe ya Congo DR na Simba.Awali Shirikisho hilo lilipanga mechi hiyo inayotarajiwa kuchezwa Lubumbashi Jumamosi ya wiki hii ichezeshwe na Bamlak Tessema Weyesa (mwamuzi wa kati), mshika kibendera wa kwanza Temesgin Samuel Atango wote wa Ethiopia, Gilbert Cheruiyot (mshika kibendera wa pili) na Peter Waweru wote wa Kenya.Lakini sasa CAF imebadili waamuzi hao kwa madai ni kutokana na sababu za kiufundi ambapo imewapanga Janny Sikazwe (mwamuzi wa kati), mshika kibendera wa pili, Romeo Kasengele na mwamuzi wa mezani (wote wanatoka Zambia) na mshika kibendera wa kwanza Berhe Tesfagiorgis O michael wa Eritrea.Mtendaji Mkuu wa Simba SC, Crescentius Magori alisema jana wameiandikia barua CAF kulalamikia juu ya uamuzi huo wa ghafla na ambao sababu zake hazina mashiko.  Tumeandika barua CAF kupinga jambo hilo, waamuzi walishapangwa tangu mwanzo kwa nini wabadilishwe sasa wakati tunakwenda kwenye mechi ya marudiano kwa sababu ambazo hazina mashiko, tunapinga na kusipokuwa na mabadiliko tutacheza  under protest ,  alisema Magori.Mechi hiyo inatarajiwa kuwa ya vuta nikuvute hasa kwa vile kila timu ina nafasi ya kufuzu nusu fainali za michuano hiyo baada ya kutoka suluhu Uwanja wa Taifa mwishoni mwa wiki iliyopita.Sare yoyote ya mabao dhidi ya mabingwa hao mara nne wa Afrika itaivusha Simba hatua ya nusu fainali ya michuano hiyo. Mechi ya Jumamosi Lubumbashi itakuwa ni ya pili kwa Simba kucheza huko baada ya kufungwa mabao 3-1 na mabingwa hao kwenye michuano ya mwaka 2011 kabla ya kufungwa mabao 3-2 nyumbani Dar es Salaam katika mechi ya marudiano.