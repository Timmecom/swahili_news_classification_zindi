 WAWAKILISHI wa Tanzania katika michuano ya Ligi ya Mabingwa Afrika, Simba wamerejea Dar es Salaam jana wakitokea Algeria huku Kocha wake Patrick Aussems akisema ana matumaini ya kufuzu hatua ya robo fainali.Simba wametoka kupoteza mchezo uliopita dhidi ya JS Saoura kwa mabao 2-0 ugenini nchini Algeria na hivyo kuwa na kazi ngumu katika mchezo wa mwisho dhidi ya AS Vita kwenye Uwanja wa Taifa Dar es Salaam mwishoni mwa wiki hii. Akizungumza na waandishi wa habari kwenye Uwanja wa Ndege wa Kimataifa Julius Nyerere Dar es Salaam, Kocha Aussems alisema wako tayari kupambana na kupata ushindi kwenye uwanja wao wa nyumbani na kufuzu hatua inayofuata. Mpaka sasa tuna pointi sita tulizopata kwenye uwanja wa nyumbani, tuliwafunga Al Ahly na Saoura, tuna imani ya kupata ushindi mwingine wa nyumbani dhidi ya Vita na kusonga mbele robo fainali,  alisema. Alisema walitamani mchezo uliopita wapate angalau pointi moja ila mambo yalikuwa magumu, hivyo kwa kutambua na umuhimu wa mchezo ujao watahakikisha wanapambana kupata matokeo mazuri. Aussems alisema wana furaha kwamba watamaliza mchezo huo utakaowaongoza kufuzu hatua muhimu wakiwa nyumbani.Kocha huyo alisema leo wataanza mazoezi rasmi kwa ajili ya maandalizi ya mchezo huo wa mwisho. Kwa upande wake, nahodha wa kikosi hicho John Bocco alisema haikuwa malengo yao kupoteza mchezo uliopita dhidi ya Saoura lakini ndio sehemu ya mchezo. Alisema wamerudi kujipanga dhidi ya Vita wakiamini ndio mchezo utakaoamua kama watavuka. Naamini kwa mbinu za kocha wetu na sisi tukipambana kwa uwezo wa Mungu tutaweza na tutaenda robo fainali,  alisema. Simba iliyoko kundi D, inashika nafasi ya mwisho kwa pointi sita, nyuma ya Vita yenye pointi saba sawa na Al Ahly huku Saoura ikiongoza kwa point inane. Kila moja ina nafasi ya kufuzu ikichanga vizuri karata zake. Simba inahitaji ushindi huku ikiomba mechi ya Ahly na Saoura isiishe kwa sare badala yake mmoja afungwe. Mechi zote za mwisho za kundi hilo zitachezwa Jumamosi ya wiki hii saa moja usiku.