 WAKATI Kaimu Kocha Mkuu wa Timu ya soka ya taifa, Taifa Stars Ettiene Ndayiragije akitarajiwa kutangaza kikosi chake leo baadhi ya wadau wamehimiza apewe muda ili timu ifanye vizuri.Juzi, Kamati ya Utendaji ya dharura ya Shirikisho la soka Tanzania (TFF) ilikutana na kumtangaza Kocha huyo akichukua nafasi ya Emmanuel Amunike. Kazi ya kwanza ya Ndayiragije ni kushiriki mechi ya kufuzu fainali za kombe la mataifa Afrika kwa wachezaji wa ndani, Chan, zinazotarajiwa kuanza mwishoni mwa mwezi huu. TFF ilivunja mkataba na Amunike hivi karibuni baada ya kufanya vibaya katika michuano ya Afrika (Afcon) inayoendelea nchini Misri.Ndayiragije aliyejiunga na Azam FC msimu huu atasaidiana na makocha Seleman Matola wa Polisi Tanzania na Juma Mgunda wa Coastal Union. Wakizungumza na gazeti hili jana kwa nyakati tofauti baadhi ya wadau hao walisema makocha wote ni wazuri na wanahitaji muda kwani kufundisha klabu ni tofauti na timu ya taifa.  Ndayiragije ni kocha mzuri na ameonyesha uwezo hasa wa kuibua vijana wengi katika klabu tofauti. Anahitaji kupewa muda ili kuleta manufaa,  alisema mchambuzi wa soka nchini na mchezaji wa zamani Ally Mayay.Alisema kama taifa kunahitajika mipango ya muda mrefu na mfupi, hivyo, iwapo amechaguliwa awe wa muda mfupi huenda ikawa shida kwani wengi wanataka matokeo. Kwa upande wake kocha Kenny Mwaisabula  Mzazi  alisema makocha hao wanahitaji kuungwa mkono ingawa tatizo kwa soka la Tanzania sio kwa kocha bali ni mfumo unaotakiwa kutengenezwa kwa muda mrefu. Sio makocha wabaya wote ni wazuri cha msingi tuwaunge mkono ingawa wana mtihani mzito na kwamba kama watashinda itakuwa ni jambo la kheri lakini ikishindikana kuna haja ya serikali kushirikiana na TFF kuandaa vijana kwa ajili ya wakati ujao, alisema.