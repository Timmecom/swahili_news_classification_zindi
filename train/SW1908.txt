 NAIBU Waziri wa Habari, Utamaduni, Sanaa na Michezo, Juliana Shonza, amesema sio kweli kuwa wanaojitunza kwa urembo wa asili ni washamba bali wamejikubali jinsi walivyo.Alisema hayo mwishoni mwa wiki iliyopita Dar es Salaam kwenye onesho la siku ya urembo wa asili lililoandaliwa na Antu Mandoza kwa ajili ya kutoa elimu ya vipodozi kwa jamii lililoenda sambamba na maonesho ya bidhaa za asili za vipodozi na afya.  Wale wanaosema kuwa urembo huo ni ushamba wao ndio washamba kwa sababu wanaamini kuwa kujichubua kwa vipodozi vyenye kemikali na kubadili ngozi au nywele zao ndio ujanja kumbe wanajiingiza kwenye hatari ya kupata saratani ya ngozi.  Changamoto iliyopo kwa sasa wanawake wengi hawataki kujikubali jinsi walivyo, wanaona mtu asiyetumia vipodozi ni mshamba, wanajiharibu kwa vipodozi vyenye kemikali hatari kwa afya zao, alisema. Shonza aliwataka wadau wa urembo kutumia maonesho hayo kuonesha bidhaa za asili ambazo hazina madhara ya kiafya kwa jamii na kuhimiza watu kuwaunga mkono. Awali, mratibu wa maonesho hayo, Antu Mandoza, aliomba siku ya urembo iwe inajulikana kitaifa, ombi ambalo naibu waziri huyo alisema atalifanyia kazi ili kutoa fursa kwa jamii hasa wa mikoani kupata elimu ya vipodozi. Aliishukuru serikali kwa kuwaunga mkono tangu walipoanzisha siku ya urembo mwaka jana, akisema mwitikio umekuwa mkubwa kwa wadau. Tunatamani tuwaeleze serikali namna ambavyo watu wanapata shida hasa wajasiriamali wanaoanza biashara hii wanavyokutana na gharama kubwa na kuwa kikwazo, kuna matatizo mengi kama watu kufa kwa kansa inayotokana na utumiaji wa vipodozi vya kemikali,  alisema.Mmoja wa wajasiriamali wa urembo walioshiriki maeneo hayo, Sophia Mbeyela (Madam Sophy) kutoka Taasisi ya Wenye Ulemavu (PLPDF), alisema ushiriki wao kwa mara ya kwanza msimu huu umetoa fursa ya kuondoa mtizamo hasi kuwa wenye ulemavu hawawezi kushiriki katika masuala ya urembo kwani hata wao kuna mambo makubwa wanafanya.Alihimiza jamii kuendelea kuwashirikisha watu wenye ulemavu katika masuala mbalimbali huku akiwaasa wasichana kubaki na urembo wao wa asili ili kutambulisha Uafrika wao hata watakapokwenda nje ya nchi kuonesha tofauti na wengine.Onesho hilo la siku mbili lilimalizika mwishoni mwa lilishirikisha wajasiriamali zaidi ya 20, ambapo pia Taasisi ya Saratani ya Ocean Road ilitumia fursa hiyo kuhamasisha jamii kupima saratani ya matiti.