 MAHAKAMA ya Wilaya ya Mwanga, imeamuru mwili wa marehemu Kapteni mstaafu wa Jeshi la Wananchi wa Tanzania (JWTZ), marehemu Hussein Seushi(65), uzikwe kiumeni kwa imani ya kiislamu.Uamuzi wa mahakama hiyo unafuatia Mariam Msuya ambaye ni mke wa marehemu na wanawe sita, kushindwa kuthibitisha nyaraka za mumewe kubadili dini kutoka Uislamu kwenda Ukristo.Hakimu wa mahakama hiyo, Mariam Lusewa alisema amekubali hoja tatu za upande wa mleta maombi, Karim Seushi kwamba wanazo haki za kumzika kaka yake kutokana na mke wa marehemu kushindwa kuthibitisha dhehebu alilohamia mumewe kabla ya kifo chake. Uamuzi uliotolewa jana ikiwa ni siku ya 14 tangu kufariki kwa kapteni mstaafu Seushi huku mwili wake ukiendelea kuhifadhiwa hospitali ya KCMC kusubiri kumalizika kwa kesi hiyo.Hakimu Lusewa alisema hoja ya pili ni kuzuia upande wa mke wa marehemu na wanawe kufanya vurugu ama zuio lolote la kufanyika kwa mazishi hayo kwa imani ya kiislamu. Aidha hakimu huyo alisema ni haki ya upande wa mke wa marehemu na wanawe kwenda kushiriki mazishi hayo kama watapenda ili mradi wasifanye vurugu za aina yoyote.Kadhalika hakimu Lusewa ambaye alisoma maamuzi hayo kwa dakika 10 alitaka upande unaofanya mazishi hayo kufanya hivyo kwa gharama zao kwa eneo watakalotenga huku pia mke wa marehemu akitakiwa kushiriki mazishi kwa gharama zake.Alisema pamoja na kwamba ni haki ya kila raia kuhama dini aitakayo lakini haiondoi kuwapo kwa utaratibu wa kuwa na nyaraka za dini husika kuonesha jinsi unavyohama dini moja kwenda nyingine. Hakimu Lusewa alisema amezingatia ukweli ambao haubishaniwi na pande zote kwamba marehemu alikua muislamu na kudumu ndani ya ndoa kwa takribani miaka 30 na hakuna ushahidi kwamba ndoa hiyo iliwahi kuvunjika hadi marehemu anafariki Juni 17 mwaka huu.