 KOCHA Mkuu wa kikosi cha Yanga, Mwinyi Zahera (pichani) amesema timu za Simba na Azam FC pekee ndizo timu zinazoweza kutoa upinzani mkali na kuizuia timu yake katika mbio za kutwaa taji la Ligi Kuu Tanzania Bara msimu huu.Alisema makali ya timu hizo yanamkosesha raha licha ya timu yake kuwa mbele kwa zaidi ya pointi 17, huku ikiwa na rekodi ya kutopoteza mchezo hata mmoja hadi sasa katika ligi hiyo. Hadi sasa timu hiyo inaongoza ligi kwa pointi 50, baada ya kucheza michezo 18 ikiwa na rekodi ya kutopoteza mchezo wowote zaidi ya kutoka sare kwenye michezo miwili kwenye ligi hiyo yenye upinzani mkali msimu huu.Akizungumza jana kocha huyo alisema timu za Simba na Azam zina uwezo mkubwa wa kumzuia asichukue ubingwa msimu huu kutokana na uwiano wa pointi chache kati ya timu yake na hizo.  Simba ana uwezo wa kutuzuia kwa sababu tuna uwiano wa pointi tano tumemzidi kwa pointi 17, hivyo ashinde michezo yote mitano, wakati Azam tunauwiano wa pointi saba, anabakiwa na mechi 19 ni mechi nyingi sana wanauwezo na nafasi ya kutuzuia na kuchukua ubingwa,   alisema.Alisema timu zingine zilizobaki zinazoshiriki ligi hiyo msimu huu hazina uwezo huo ingawa wana uwezo wa kuwafunga kwenye mechi, lakini sio kuwazuia wasichukue ubingwa msimu huu.  Wanaoshika nafasi kuanzia ya nne na kuendelea tuna utofauti wa pointi kubwa pointi karibia 17 hadi 15 sawa na mechi tano inafaa wao washinde mechi zote tano ili waweze kutuzuia,  alisema Zahera.Katika msimamo wa ligi hiyo, Azam anashika nafasi ya pili akiwa na pointi 40 baada ya kucheza michezo 17 ikiwa mchezo mmoja nyuma ya Yanga anayeongoza ligi hiyo huku bingwa mtetezi Simba akishika nafasi ya tatu baada ya kucheza mechi 14 akiwa na pointi 33.