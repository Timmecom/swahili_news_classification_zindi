 SIKU chache baada ya uongozi wa Simba SC kumsimamisha kazi kwa muda kocha wao mkuu, Patrick Aussems na timu kukabidhiwa kocha msaidizi, Denis Kitambi, kocha huyo amefunguka kuwa timu itaendelea na makali yake yale yale.Taarifa zinaeleza kuwa uongozi wa Simba umemsimamisha kazi Aussems kwa muda huku ukipanga leo kufanya kikao cha kumjadili na kutoa uamuzi wa kuendelea na kibarua chake au kumtupia virago.Akizungumza juu ya kukabidhiwa timu, Kitambi alisema kuwa nafasi hiyo aliyopewa na uongozi hataki kuichezea, hivyo atakachofanya ni kuipa timu mafanikio ili kuwadhihirishia Wanasimba kuwa anaimudu vilivyo. Alisema kuwa baada ya kupewa jukumu la kuisimamia timu, kazi ya kwanza aliyoifanya ni kuandaa programu ya wiki nzima, ambayo anaamini itamsaidia katika kuiandaa timu na tayari ameanza kuitumia.Alisisitiza kuwa licha ya timu kupitia mabadiliko hayo lakini hakuna kitakachobadilika na malengo ya kuutetea ubingwa wao, yako palepale na anaamini wana uwezo wa kufanya hivyo. Bado tunaendelea na mazoezi japo ni mageni kwao huwezi kuwapa na waende nayo moja kwa moja, lakini kidogo kidogo watayazoea, nimetakiwa kusimamia timu na tayari nimeshaandaa programu ya wiki. Mkurugenzi Mtendaji aliniita ofisini kwake na kuniambia Kocha Mkuu tumemsimamisha mpaka pale tupakuwa na kikao naye tarehe 28 (leo) kwa hiyo kwa sasa wewe uisimamie timu kwa wiki nzima. Kwa sasa tuwe na subira tusubiri maamuzi yatakayotoka, baada ya kuniambia niisimamie timu wao wameniamini na mimi nataka kudhihirisha kuwa nina uwezo wa kufanya hivyo, hakuna kitakachoharibika,  alisema Kitambi.