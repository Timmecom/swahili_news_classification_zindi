 WAKATI mauaji ya tembo na vitendo vya ujangili vikiendelea kutokomea nchini kote, hofu ya wananchi kuuawa na wanyama hao imezidi kutanda katika vijiji vya kata ya Ruaha Mbuyuni, wilayani Kilolo mkoani Iringa na Kilosa, mkoani Morogoro.Tembo hao wamekuwa wakikatiza katika baadhi ya vijiji vya maeneo hayo kwa kuwa kuna shoroba (njia zao) wanazozitumia kwenda na kurudi katika Hifadhi ya Taifa ya Mikumi, Ruaha na Udzungwa zinazopakana na baadhi ya vijiji vya kata hizo. Kwa kupitia Shirika la Hifadhi za Taifa (Tanapa), wananchi hao wameiomba serikali kuongeza nguvu kuwazuia tembo hao wanaovamia makazi na mashamba ili wasiendelee kuleta madhara kwa wananchi na mali zao. Wakizungumza kwenye kikao cha wadau wa uhifadhi na viongozi wa vijiji vya wilaya ya Kilolo na Kilosa kujadili shoroba za wanyamapori na kupata elimu ya uhifadhi na utalii, mmoja wa wananchi hao, Juma Abdalla alisema wamekuwa wakipata hofu ya kuvamiwa na wanyama, hali inayowalazimu baadhi yao kujifungua katika nyumba zao ifikapo saa 12 jioni. Imekuwa ni kawaida kuona tembo wengi wakikatiza katika makazi yetu na kuharibu mashamba, hasa nyakati za jioni jambo linalotutia hofu na kutulazimisha kujifungia majumbani ifikapo saa 12 jioni,  alisema Abdalla ambaye ni mkazi wa kijiji cha Msosa. Alisema hali hiyo ni mbaya zaidi kwa wananchi wa vitongoji vya Igembe, Ngingidu na Mibuyu Mitatu vya kijiji cha Mahenge.Ofisa Maliasili wa wilaya ya Kilosa, John Mtimanjali alisema kutokuwepo kwa alama zinazotambulisha maeneo ya ushoroba wa wanyama hao kumesababisha wananchi kuyatumia kwa kujenga nyumba za kuishi na kufanya shughuli zingine za maendeleo.Mkuu wa Wilaya ya Kilolo, Asia Abdallah aliziomba mamlaka zinazohusika kusaidia kuyatambua na kuyaainisha maeneo ambayo ni shoroba za wanyamapori kwa kuweka alama ili kuwasaidia wananchi kutoyavamia.