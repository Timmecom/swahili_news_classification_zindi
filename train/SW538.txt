 RAIS John Magufuli amefichua siri ya namna askari polisi wanane jijini Mwanza, walivyojiingiza kwenye kashfa ya utoroshaji wa kilo zaidi ya 300 za dhahabu hivi karibuni, baada ya kushinikiza wapewe Sh bilioni moja kutoka kwa watuhumiwa ili wawaachie.Aliyasema hayo Ikulu jijini Dar es Salaam alipokuwa akiwaapisha viongozi aliowateua juzi.Baada ya kuwaapisha viongozi hao, Rais Magufuli alitumia nafasi hiyo kueleza namna tukio hilo la kukamatwa kwa dhahabu na mamilioni hayo ya fedha, lilivyotokea na namna polisi walivyoshiriki, huku akishangazwa na moja ya magazeti (siyo HabariLeo), kuripoti tukio hilo kwa kupotosha.Alisema gazeti hilo ambalo hakulitaja, liliripoti kwa kupotosha kuwa askari waliowakamata watuhumiwa wakiwa na dhahabu na fedha hizo wametiwa mbaroni, bila ya kuwa na taarifa za kina za ukweli ulivyo.Mbali ya kusimulia mkasa mzima huku akisisitiza kuwa hatua hiyo, haina lengo la kuingilia wala kuvuruga upepelezi, Rais Magufuli alimpongeza Mkuu wa Jeshi la Polisi nchini (IGP), Simon Sirro, kwa kulisimamia sakata hilo la utoroshaji wa dhahabu kwa umakini mkubwa.Kwa mujibu wa Rais Magufuli, baada ya watuhumiwa hao kutiwa mbaroni Desemba 4 mwaka jana wakiwa na kilo 323.6 za dhahabu yenye thamani ya zaidi ya Sh bilioni 30 na fedha taslimu Sh milioni 305, walifikishwa Kituo Kikuu cha Polisi mjini Mwanza.Alisema baada ya kufikishwa kituoni hapo, askari hao wanane hawakuwaweka watuhumiwa hao mahabusu na badala yake waliachwa kwenye gari, huku wakifanya nao makubalino ya masharti ya kuwaachia, ambapo waliafikiana kuwapatia polisi hao Sh bilioni moja ;na wakiwa katika kituo hicho cha Polisi, watuhumiwa walitoa Sh milioni 300 kwa polisi.Alisema baadaye askari polisi hao, waliondoka na watuhumiwa hao usiku, bila kutoa taarifa kwa Kamanda wa Polisi wa Mkoa (RPC) na kwenda nao hadi Kivuko cha Kamanga, ambako walipewa Sh milioni 400 nyingine na kuahidiwa kupewa Sh milioni 300 zilizobakia watakapofika Sengerema. Baadaye taarifa zikatufikia, nikamwagiza Mkuu wa Mkoa wa Mwanza na Mkuu wa Wilaya ya Sengerema, wafuatilie suala hili, ndipo Polisi wengine wakaweka vizuizi barabarani upande wa Sengerema, walipoona kuna vizuizi barabarani, ndipo wale askari wanane wakaamua kupiga king ora wakidai kuwa walikuwa wanawafukuza watuhumiwa hao,  alieleza Rais Magufuli.Alisema baadaye aliagiza askari hao wanyang anywe silaha na kupigwa pingu na wafikishwe kwenye Mahakama ya Kijeshi na baadaye kwenye Mahakama ya Kiraia.Kutokana na kashfa hiyo, Rais Magufuli alisema kuwa ofisa wa juu wa Polisi aliyekuwa akiwaongoza wenzake, kuwakamata watuhumiwa na kisha kutaka wapewe fedha, ameshang olewa vyeo vyake.Alisema kuwa alikuwa analifuatilia suala hilo kwa karibu, anampongeza IGP Sirro kwa kazi nzuri aliyofanya.Alionya kuwa endapo IGP asingetimiza wajibu wake, angemuunganisha kwenye kashfa hiyo.Rais Magufuli alilitaka jeshi hilo kuendelea kusimamia imara katika kukomesha uhalifu nchini na kulipongeza kwa kazi nzuri linalofanya, licha ya kuwepo askari wachache wanaolitia doa kwa sababu zao alizoziita kuwa ni za kibinadamu.