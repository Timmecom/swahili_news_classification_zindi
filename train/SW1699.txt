 WASOMI wamesema kauli ya  maagizo kutoka juu  iliyokuwa ikitumiwa na baadhi ya watumishi wa umma, ililenga kuwashughulikia wananchi kama wahalifu.Kauli hiyo ambayo imekuwa ikutumiwa na baadhi ya watumishi wa umma, imezua gumzo nchini baada ya Rais John Magufuli kupitia ujumbe wake wa Mwaka Mpya kwa taifa, kuwataka watumishi wa umma kuchapa kazi, wajiamini na kuachana na kauli ya  maagizo kutoka juu  katika kila kitu wanachofanya. Rais Magufuli alisema huo ni ugonjwa, ambao umeanza kuwapata watumishi wa umma wa kutojiamini, hata kama wanayoyafanya ni kwa mujibu wa sheria, kwa kuwa wakati mwingine hakuna maagizo yoyote kutoka juu kama wanavyodai.Kutokana na hilo, baadhi ya wasomi waliozungumza na gazeti hili, walisema kinachofanywa na baadhi ya watumishi hao kupitia kauli hiyo ni sawa na kuwahudumia wananchi kama wahalifu, wanapokwenda kupata huduma badala ya kuwahudumia kwa heshima. Aliyewahi kuwa Makamu Mkuu wa Chuo cha Mtakatifu Agustino Mwanza ambaye kwa sasa ni Katibu Mkuu wa Baraza la Maaskofu Tanzania (TEC), Dk Charles Kitima, alisema watumishi wa umma wanapaswa kujua kuwa Rais Magufuli, anataka utendaji bora kwa kuzingatia sera na kanuni na siyo kuwatesa wananchi, kwa kisingizio kuwa ni maagizo kutoka juu. Kwa mfano baadhi ya watu kwenye sekta binafsi wanateseka kwa kufungiwa biashara zao ambazo zinatengeneza ajira, kuongeza mzunguko wa fedha na kuboresha maisha ya watu, kwa madai ni maagizo kutoka juu, wajibu wa kwanza wa mtumishi wa umma ni kulea na kutoa elimu kabla ya kuchukua hatua,  alieleza Dk Kitima. Kwa mujibu wa Dk Kitima, baadhi ya taasisi za umma ikiwemo Wizara ya Ardhi, Nyumba na Maendeleo ya Makazi chini ya Waziri William Lukuvi, imekuwa mfano bora wa kuwatumikia wananchi kwa kuzingatia sheria na kanuni.Alisema wizara hiyo imejitahidi kwa kiasi kikubwa, kutoa ufumbuzi wa migogoro ya ardhi nchini kutokana na watendaji wake wakiongozwa na Lukuvi kufika maeneo yenye migogoro, kukaa na wananchi na kusikiliza kero zao, na hatimaye kuja na suluhu ambazo zimekuwa msaada kwa wananchi. Mtaalamu wa Sayansi ya Siasa kutoka Chuo Kikuu cha Dar es Salaam, Profesa Alexander Makulilo, alisema kuwa utumishi wa umma unaongozwa na sheria, kanuni, sera, maadili na miongozo mbalimbali katika kutimiza wajibu wa kila siku.