 WIZARA ya Afya, Maendeleo ya Jamii, Jinsia, Wazee na Watoto imesema madaktari wote waliosoma kwa fedha za serikali watapangiwa vituo vya kazi.Kauli hiyo ilitolewa na Naibu Waziri wa Wizara hiyo, Dk Faustine Ndugulile alipokuwa akijibu swali la nyongeza la mbunge wa Nanyamba, Abdalah Chikota (CCM). Katika swali lake lake, Chikota alitaka kujua mpango wa muda mfupi wa serikali wa kupeleka madaktari bingwa katika Hospitali ya Mkoa ya Ligula (Mtwara).Alisema kwa sasa wapo madaktari ambao wanasoma katika Chuo Kikuu cha Afya na Sayansi Shirikishi cha Muhimbili (MUHAS) na kuwa mara watakapomaliza masomo yao watapangwa na serikali kule ambako kuna mahitaji ya madaktari hao.Dk Ndugulile alisema katika wakati huu wa mpito wakiwa wanasubiri kupeleka madaktari hao Serikali pamoja na Mfuko wa Bima ya Afya NHIF wamekuwa wakiweka kambi mabalimbali wakiwa na madaktari bingwa ili kutoa huduma za kibingwa. Akijibu swali la msingi la Mbunge wa Mtwara Mjini, Hawa Ghasia (CCM), Dk Ndugulile alisema wizara imefanya tathimini ya mahitaji ya madaktari bingwa na fani zao katika Hospitali zote za mikoa, Kanda maalumu na Hospitali ya Taifa Muhimbili.Alisema tathmini hiyo itawezesha utekelezaji wa uamuzi wa kuwapanga upya madaktari bingwa kwa uwiano kulingana na mahitaji ya kila hospitali hizo.  Lengo ni kuwa kila hospitali hizi zinakuwa na madaktari bingwa wa fani nane. Fani hizo ni pamoja na daktari bingwa magonjwa ya uzazi na wanawake , watoto, magonjwa ya ndani, upasuaji, upasuaji wa mifupa, daktari wa huduma za dharura na magonjwa ya ajali,  alisema.Alisema pia madaktari wengine bingwa wanaohitajika katika Hospitali hizo ni pamoja na daktari bingwa wa huduma za usingizi na daktari bingwa wa huduma ya Radiolojia. Kwa mujibu wa Ndugulile katika kipindi cha mwaka wa fedha wa 2017/18 wizara iliwapeleka madaktari bingwa wa fani za upasuaji wa kawaida na upasuaji wa mifupa 125 katika Chuo Kikuu cha MUHAS. Alisema madaktari hao wanatarajia kumaliza masomo yao katika mwaka wa fedha wa 2020/21.