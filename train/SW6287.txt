 MDHIBITI na Mkaguzi Mkuu mstaafu wa Hesabu za Serikali (CAG), Ludovic Utouh amesema ripoti ya CAG ndio jicho la wananchi hasa linapokuja suala la usimamizi wa rasilimali.Alisema hayo jana mjini Dodoma wakati wa warsha ya Wakurugenzi wa Asasi za Kiraia (Azaki) Kanda ya Kati inayojadili ripoti ya CAG kwa mwaka 2017/ 2018.Utouh ambaye ni Mkurugenzi Mtendaji wa Taasisi ya Wajibu alisema ripoti hiyo ni muhimu kwani ndiyo jicho la mwananchi pale linapokuja suala la usimamizi wa rasilimali kwani ripoti hiyo inaeleza mapato yaliyokusanywa, bajeti inavyoendeshwa na inatekelezwaje.Alisema kuna ripoti nne ikiwemo ya Serikali Kuu, Serikali za Mitaa, mashirika ya umma na miradi na ripoti hizo zinapowasilishwa bungeni zinakuwa taarifa za wazi na wananchi wanaweza kuzipata.Alisema kutokana na ripoti za uwajibikaji za mwaka 2015/16 na 2016/17 kwa kushirikana na wadau mbalimbali ikiwemo Azaki, waliweza kutimiza utekelezaji wa mapendekezo ya CAG.Pia, alisema ili kuwepo na uwajibikaji lazima kuwepo na uadilifu na uzalendo mambo ambayo kwa miaka ya hivi karibuni yamepungua sana. Ukiwa muadilifu unaongeza uwajibikaji wako na wote tuna jukumu la kuongeza uwazi na uwajibikaji katika kazi,  alisema.Akifungua warsha hiyo Mwenyekiti wa Mtandao wa asasi za Kiraia mkoani Dodoma (NGONEDO), Sarah Mwaga alisema asasi zimekuwa zikichochea shughuli za maendeleo na kuchochea uwazi na uwajibikaji.Alisema baada ya ripoti ya CAG kupitishwa na Bunge na sasa ni taarifa ya wazi wanajamii wanatakiwa kuifanyia tathimini Ili kuiboresha kwa maendeleo ya taifa. Wananchi wa vijijini si rahisi kupata taarifa hizi na hawafahamu zina maana gani, wanatakiwa kujua kodi ya Serikali imekusanywaje na imepatikanaje  alisema Alisema ripoti hiyo inajadiliwa katika lugha na mfumo mwepesi Ili wananchi wapate uelewa.Kwa upande wake, Ofisa Mfawidhi Kitengo cha kujengwa uwezo wa Asasi, kutoka Foundation for Civil Society (FCS), Nasim Losai alisema warsha hiyo inakutanisha Wakurugenzi Ili kuzungumza na kuja na fikra mbadala.Pia alisema kuna ulazima kwa Asasi za Kiraia kuwa makini kutokana na suala la maombi ya ruzuku kuhusishwa na masuala ya rushwa jambo ambalo halileti picha nzuri.