 SHIRIKA la Kimataifa la Maendeleo la Japan (JICA) limeipongeza Serikali ya Tanzania kwa kuendelea kuilinda na kusimamia vema miradi mbalimbali ya maendeleo iliyojengwa na kufadhiliwa na Japan kupitia shirika hilo ikiwemo ya barabara ya kutoka Masasi   Mangaka na Mangaka   Mtambaswala.Hayo yalielezwa hivi karibuni wilayani Masasi mkoani Mtwara na Mwakilishi wa JICA, Zuhura Mwakijinga alipofanya ziara wilayani humo akiongozana na watendaji wengine kutembelea baadhi ya miradi ya maendeleo iliyotekelezwa kwa kushirikiana na Halmashauri ya Wilaya ya Masasi na kuangalia barabara ya Masasi   Mangaka na Mangaka   Mtambaswala iliyojengwa kwa kiwango cha rami tangu mwaka 2007 na kukamilika mwaka 2011.Mwakijinga alisema kila mwaka JICA imekuwa na utaratibu wa kutembelea maeneo mbali mbali nchini kwa lengo la kuangalia miradi inayofadhiliwa kupitia fedha za Japan ili kujidhirisha kama bado inalindwa na kusimamiwa vizuri baada ya kukamilika kwake na kuanza kutumika. Alisema wamejionea mambo kadhaa wa kadhaa hasa wamefarijika pale walipoona moja ya kikundi cha ujasiriamali wilayani humo kikinunua mashine ya kusaga nafaka kwa Sh milioni 10, ambacho kimeanzishwa na jumuiya ya JATA baada ya kurudi Japan walikokwenda kupata mafunzo kuhusu miradi ya maendeleo.Mwakajinga alisema katika kuhakikisha Japan inakuwa na mahusiano mazuri na Tanzania katika kutekeleza shughuli za kimaendeleo, imekuwa na utaratibu kuwachukua baadhi ya watendaji wa halmashauri nchini na kuwapeleka Japan kuwapatia mafunzo mbalimbali ikiwemo ya uibuaji wa miradi ya maendeleo kupitia vikundi vidogo vya ujasiriamali ili kuwafanya wananchi wawe na uwezo wa kujiongezea kipato.  Tumekuja wilayani Masasi na Wilaya ya Nanyumbu lengo kuangalia hali ya miradi mbalimbali iliyotekelezwa hapa Tanzania kwa ufadhili wa nchi ya Japan ikiwemo ile ya barabara, kiukweli inasimamiwa vema na tumefarijika sana na tunaipongeza Serikali ya Tanzania kwa hili,  alisema Mwakajinga.Kwa upande wake, Makamu Mwenyekiti wa Jumuiya ya Watanzania Waliosoma Japan (JATA) ambayo ina ushirikiano na JICA, Jacob Katanga alisema kupitia ushirika wao na JICA ni wazi kwamba umekuwa na tija kubwa hasa katika utekelezaji wa miradi ya maendeleo vikundi vidogo. Alisema JATA itaendelea kuwa karibu na jamii katika kutoa na kuijengea jamii uwezo wa kubuni miradi ya maendeleo kwenye vikundi vyao vidogovidogo ili kukuza uchumi wao na taifa kwa ujumla.Mkuu wa Wilaya ya Masasi ameipongeza JICA na ushirika wake wa JATA kwa kuwa pamoja, na kwamba serikali wilayani Masasi na Taifa kwa ujumla inaheshimu na kuthamini mchango wa Japan na kumekuwa na maendeleo makubwa ambayo yanachangiwa na Wajapani. Pia JATA ilifanya uchaguzi wa viongozi wapya wa JATA Kanda ya Kusini, na kumchagua Ofisa Mipango wa Halmashauri ya Wilaya ya Masasi, Jeremiah Lubeleje kuwa Mwenyekiti, na Katibu alichaguliwa Maisha Malaponi.