 MABINGWA wa watetezi wa Ligi Kuu Tanzania Bara, Simba leo jioni wanatarajiwa kuwa na kibarua kigumu cha kuwakabili JKT Tanzania katika mwendelezo wa ligi hiyo utakaochezwa kwenye Uwanja wa Uhuru Dar es Salaam.Mchezo huo ni wa kiporo, ambapo awali ulipangwa kuchezwa Aprili 3 katika uwanja wa Jamhuri Morogoro, lakini haukuchezwa kutokana mvua kubwa iliyonyesha mjini humo na kulazimika mchezo huo kuahirishwa na kupangiwa tarehe nyingine.Simba inaingia kwenye mchezo huo baada ya kufanikiwa kumaliza kucheza michezo minne ya kanda ya Ziwa wakishinda michezo mitatu dhidi ya KMC, Alliance FC, Biashara United iliyowafanya wavune pointi 9 na kupoteza mechi moja dhidi ya Kagera Sugar.Simba ambao hadi sasa wanashika nafasi ya pili kwenye msimamo wa ligi hiyo kwa pointi 69 baada ya kucheza michezo 27, wanatarajia kuingia katika mchezo huo wakiwa na ari kubwa ya kuibuka na pointi tatu zitakazowasaidia kuwasogelea vinara wa ligi hiyo, Yanga wanaoongoza ligi hiyo kwa pointi 74 kwa muda mrefu sasa.Kuelekea katika mchezo huo kocha wa kikosi hicho, Patrick Aussems amekiri kubanwa na ratiba na kuweka wazi hawana jambo jingine la kuwaza zaidi ya kusahau michezo iliyopita na kujipanga kwa mchezo unaokuja kwa mbinu mpya zitakazowafanya kupata pointi tatu muhimu, ambazo zitakazowatengenezea njia ya kutetea ubingwa wao. Nikweli bado ligi ni ngumu kwetu kutokana na ratiba yetu inayotufanya kucheza mchezo mmoja kila baada ya siku tatu, lakini ni matumaini yangu wachezaji wangu watapambana kupata ushindi licha ya kuwa na changamoto ya viwanja hasa vya mikoani,  alisema Aussems.