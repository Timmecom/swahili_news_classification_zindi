 WATU 168 wamenusurika huku 32 kati yao wakijeruhiwa baada ya treni ya abiria kugongwa na gari katika maunganiko ya barabara na njia ya reli, Hazina jijini Dodoma usiku wa kuamkia jana.Hospitali ya Rufaa ya Mkoa wa Dodoma ilipokea majeruhi 25 wa ajali hiyo ambapo wanne kati yao wamelazwa huku watatu wakiwa katika hali mbaya.Ajali hiyo imehusisha gari lenye namba za usajili T 860 APW aina ya Isuzu lililokuwa likiendeshwa na Hamis Salamu (49) mkazi wa Nkuhungu Mjini. Gari hilo liligonga treni ya abiria No, Y 12, ikiendeshwa na Michael Mdachi (44) mkazi wa Kisasa Dodoma na Guard Abdala Ngola (59) ambaye ni mkazi wa Area C Dodoma.Kwa mujibu wa Kamanda wa Polisi mkoa wa Dodoma, Gilles Muroto wakati akizungumza kwenye eneo la tukio, treni hiyo ilikuwa ikitokea mkoa wa Kigoma, Mwanza na Mpanda kuelekea Dar es Salaam.Alisema ilikuwa na mabehewa tisa ya daraja la kwanza, pili na daraja la tatu. Kamanda Muroto alisema mabehewa mengine ya treni hiyo ni behewa la mgahawa moja, behewa la vifurushi na la breki moja.Alisema ajali hiyo ilisababisha majeruhi 32 kati ya 168 waliokuwa kwenye mabehewa namba 3648 na 3607 ambayo yalianguka.Akielezea tukio hilo, Kamanda Muroto alisema majira ya saa 11:25 treni hiyo ilianza safari kutoka Tabora kuelekea Dar es Salaam ikiwa na mabehewa 14 na ilipofika maeneo ya Level crossing ya Hazina katika halmashauri ya jiji la Dodoma iligongwa na gari.Alisema hali ya abiria waliopata ajali hiyo kati ya abiria 32 watatu hali sio za kuridhisha. Naye, Kaimu Mganga Mkuu Mfawidhi wa hospitali ya rufaa ya mkoa wa Dodoma, Dk Abdulli Pumzi, alithibitisha kupokea majeruhi 25 na kati ya hao waliolazwa ni wanne.Aliwataja waliolazwa kuwa ni pamoja na Pili Majaliwa (40) mkazi wa Shinyanga, Launcia Kilini (38) Nachingwea na Deus Enock (4) kutoka Ilemela Mwanza, na wataendelea kutibiwa kutokana na kupata majeraha makubwa ikiwemo kuvunjika mguu na kuumia sehemu za kifua.Naibu Waziri wa Ujenzi, Uchukuzi na Uchukuzi, Elias Kwandikwa aliyetembelea eneo la ajali hiyo, alisema hatua za mwanzo zilichukuliwa kuwawahisha majeruhi hospitali na juhudi za kunyanyua mabehewa yaliyoanguka zinaendelea.Mkuu wa wilaya ya Dodoma mjini, Patrobas Katambi amelitaka jeshi la polisi kufanya uchunguzi wa kina ili kujua chanzo cha ajali.Katambi aliwatembelea majeruhi waliolazwa katika hospitali ya rufaa ya mkoa wa Dodoma.  Nimeshatoa maagizo Shirika la Reli (TRC) kuondoa mabehewa yaliyodondoka na kurekebisha sehemu ya reli iliyopata hitilafu,  alisema.