 UUNGANISHAJI magari yanayotumia mfumo wa gesi asilia nchini utaongezeka baada ya Shirika la Maendeleo ya Petroli Tanzania (TPDC) kujenga vituo vitano vya kujaza gesi asilia kikiwemo kituo kimoja kwa ajili ya mabasi yaendayo kasi (DART) kitakachojengwa Ubungo kwa ajili ya magari 300.Kati ya vituo hivyo kipo kitakachojengwa katika eneo la Chuo Kikuu cha Dar es Salaam (UDSM) kitakachokuwa kituo mama kwa ajili ya kujaza magari gesi asilia na kusambazwa katika maeneo mbalimbali ambayo kutakuwa na vituo vitakavyojaza gesi katika magari ya watumiaji mbalimbali.Vituo hivyo vitano ukiacha cha Ubungo cha DART, kitakuwa UDSM, kingine Kibaha, Hospitali ya Taifa Muhimbili na soko la samaki Feri ambapo wafanyabiashara pia watatumia gesi asilia kukaanga samaki.Akizungumza katika maonesho ya 43 ya Kimataifa ya biashara viwanja vya Mwalimu Julius Nyerere Dar es Salaam, Ofisa Utafiti wa TPDC, Limi Lagu alieleza mikakati ya shirika hilo ni kuhakikisha mwaka huu wa fedha vituo vya kujaza gesi asilia vinaongezeka ili watu wengi zaidi watumie kuokoa gharama.Alisema matumizi ya gesi asilia katika magari yanaokoa gharama kwa asilimia 60 hivyo vituo hivyo vitaongeza idadi ya magari yanayotumia gesi kwani kwa sasa kuna magari 217 yanayotumia gesi asilia.Lagu alisema katika Kituo cha kujaza gesi asilia katika stendi kuu ya Mabasi Ubungo jijini Dar es Salaam kinakuwa kwa mabasi ya mwendokasi zaidi ya 300 ambayo tayari zabuni yake ya kuyaagiza imeshatangazwa huku majadiliano ya awali ya mkataba baina ya TPDC na DART yakikamilika.Amesema katika mfumo huo, kituo cha Feri utafiti umefanyika na kubainika wafanyabiashara hao hutumia gharama kubwa kukaanga samaki hivyo watatumia kituo hicho kutumia gesi asilia kupunguza gharama.Alisema mradi huo umetengewa zaidi ya Sh bilioni 15 kwa ajili ya utekelezaji kwa mwaka huu wa fedha.Msimamizi wa Karakana ya kufunga magari ya mfumo gesi asilia katika Taasisi ya Teknolojia Dar es Salaam (DIT), Geturu Bosinge alisema baada ya TPDC kujenga vituo hivyo vitano vya kujaza gesi asilia magari, watakuwa na uwezo wa kufunga mfumo wa gesi asilia katika magari 400 kwa miezi mitatu.Akizungumza katika maonesho hayo alisema wamekuwa wakipata watu wengi wanaotaka kuokoa gharama za kutumia petrol na dizeli kwenye magari na kutunza mazingira kwa kutumia gesi asilia lakini uwepo kituo kimoja cha kujaza mafuta imekuwa changamoto hivyo habari ya ujenzi wa vituo ni nzuri.Alisema kufunga mfumo huo ni Sh milioni 1.8 na ukiongeza VAT inafika Sh milioni 2.2 kwa magari ya petroli huku wakitarajia Septemba kuanza majaribio ya matumizi ya gesi asilia kwa magari ya Dizeli.Bosinge alisema katika viwanja hivyo mwitikio ni mkubwa kwa wenye magari wanaohitaji kufungiwa gesi asilia huku wengine wakiwa tayari wamejaza fomu lakini kutokana na changamoto ya vituo wameghairi na kusubiri vituo kusogea maeneo wanayoishi Gongo la mboto, Chamazi na kwingineko.Kuhusu DART kufungiwa mifumo hiyo, alisema walishazungumza na kununua vifaa kufunga magari mawili ya majaribio baada ya kutafiti kupunguza gharama za mafuta kwa nusu, hivyo wanasubiri uamuzi.