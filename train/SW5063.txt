 Hayo yalisemwa juzi wakati wa kufunga warsha ya siku mbili ya maadhimisho ya miaka 20 ya Taasisi ya Utafiti wa Kupunguza Umaskini (Repoa) Jijini Dar es Salaam.Warsha hiyo iliwashirikisha wataalamu, watafiti, watunga sera, wafadhili na viongozi wa serikali kutoka ndani na nje ya nchi ili kujadili njia bora zaidi za kutumia rasilimali za taifa.Akiwasilisha mada juu ya sera ya gesi asilia na mafuta nchini, Dk Abel Kinyondo, ambaye ni mtafiti mwandamizi kutoka Repoa, alisema maoni ya wadau yanahitajika sana katika kuboresha sera hii, ambayo ilikuwa bado inaandaliwa.Sera ya gesi asilia na mafuta ni nyenzo ya msingi katika kuhakikisha kuna ushiriki wa kutosha wa Watanzania katika uendeshaji wa shughuli za utafutaji, uchakataji na uzalishaji wa gesi asilia na mafuta, rasilimali ambazo hadi sasa bado zinawashirikisha zaidi wawekezaji wa kigeni. Maoni na michango ya wadau mbalimbali itasaidia katika kupata sera nzuri zaidi inayowanufaisha Watanzania walio wengi,  alisema wakati wa warsha yenye kauli mbiu:  Utumiaji wa maliasili kwa maendeleo ya kijamii na kiuchumi.  Dk Kinyondo alisema bado kuna nafasi ya kuboresha baadhi ya vipengele vinavyolalamikiwa na wadau kwenye sera inayopendekezwa.Kwenye hotuba yake wakati wa kufungua warsha hiyo, Waziri Mkuu Mizengo Pinda alisema ni muhimu kwa Watanzania kuelewa namna ya ushiriki wao kwenye shughuli za utafutaji wa gesi asilia na mafuta moja kwa moja au kwa namna nyingine na tofauti kati ya ushiriki wao na mafao wanayotarajia kuyapata.Naye akichangia kwenye warsha, Mkuu wa Mkoa wa Mtwara, Halima Dendego alisisitiza nafasi ya wataalamu katika kutoa habari sahihi na elimu kwa jamii kuhusu gesi asilia na mafuta ili kuepuka migogoro isiyo ya lazima katika sekta nzima ya nishati.