 WAZIRI wa Nchi, Ofi si ya Rais, Tawala za Mikoa na Serikali za Mitaa, Selemani Jafo amechukizwa na kukemea utendaji kazi wa watendaji wa wilaya ya Kongwa wa kufanya kazi kwa maigizo.Pia, ameagiza Mkuu wa Idara ya Elimu Sekondari Halmashauri ya Wilaya ya Kongwa, Nelson Milanzi kujieleza kwa maandishi kwa kushindwa kuwajibika katika utekelezaji wa miradi ya elimu na kutaka maelezo hayo kufika kwa Katibu Mkuu Tamisemi ifikapo Ijumaa.Jafo ambaye juzi alitembelea miradi kadhaa katika wilaya ya Kongwa na kukuta shughuli za ujenzi katika shule mbili za sekondari ukiwa kwenye hatua ya msingi ikiwa ni miezi sita tangu kutolewa kwa fedha.Akiwa katika shule ya Sekondari ya Kongwa, Jafo alimuagiza Mkurugenzi wa halmashauri ya Kongwa kumpigia simu Ofisa Elimu Milanzi ambaye yuko Mtwara kwenye mashindano ya Umiseta kurejea kwenye kituo chake cha kazi, kujieleza kimaandishi na kurejesha fedha za safari alizopewa kwa siku ambazo alitakiwa kuwepo kwenye mashindano. Mpigieni simu arudi, na akifika aandike barua ya kujieleza kwa katibu mkuu kwanini ameshindwa kutimiza wajibu, nimetoa nafasi hii kwa sababu napenda kutenda haki, pengine kuna jambo nyuma ya ukuta,  alisema.  Nataka tumsikilize na yeye pengine kwenye ofisi yenu mnakwamishana mwenyewe apime, akishajieleza Katibu Mkuu atapima maelezo yake na kuamua ama kumbakisha au akapangiwe kazi zingine maana anaweza kurudi kufundisha, kuwa afisa elimu kata,  alisisitiza.Hatua ya Jafo ilitokana na maelezo yaliyotolewa kwa nyakati tofauti na Mkuu wa Wilaya, Deo Ndejembi na Mkurugenzi, Dk Omary Nkulo waliodai kuchelewa kujengwa kwa majengo katika shule ya Sekondari Kongwa na Sejeli kutokana na kuwapo kwa mvutano wa ama watumie mfumo wa Force Account au watumie mkandarasi.Maelezo kama hayo pia yalitolewa wakati Jafo akikagua mradi wa shule ya Sekondari ya Sejeli ambako ujenzi wake pia uko katika ngazi ya msingi. Akiwa kwenye shule ya Sejeli, Jafo alisema:   Hapa nikuambie ni uzembe hakuna sababu yoyote, hata hii kazi kwa kiasi kikubwa imeanza kufanyika leo (juzi) na kwa sababu Jafo amekuja anaweza kutembelea shule.Kama tunaenda kanisani na misikitini nani anaweza kusimama na kusema naongopa anyoshe mkono hapa, hata machinjio ya kuku pia yametelekezwa.  Alisema fedha kwa ajili ya shule hizo zilitolewa na kupokewa tangu Januari, mwaka huu, lakini hakuna kitu kilichofanyika wakati maeneo mengine waliyopelekewa fedha kama hizo wamemaliza mabweni na wamajiandaa kupokea wanafunzi wa kidato cha tano. Hapa kazi sijaridhika na mnamuangusha Spika (Job Ndugai) ambaye ametafuta fedha kwa ajili ya wananchi wake, kwa kweli sijaona sababu ya msingi, nendeni Bahi ina watumishi kama ninyi, lakini wanajenga mabweni, madarasa, hospitali ya wilaya na mambo yanaenda vizuri ila hapa sijaridhika,  alisema.