 WAKULIMA 240 kutoka kijiji cha Nguge kata ya Mwaniko wilayani hapa wamesema wamenufaika na mafunzo ya kilimo cha pamba walioyapata kutoka Taasisi ya Utafiti ya Kilimo (ARI)Ukiriguru.Akizungumza na gazeti hili, mmoja ya wakulima, John Mayunga alisema amefurahia elimu hiyo iliyotolewa kwa mtindo wa mashamba darasa kwa sababu imemwezesha kuongeza mavuno ya zao hilo tofauti na msimu uliopita ambapo hakupata mazao mazuri kama alivyotarajia.Mayunga alisema anaiomba serikali iendelee kutoa elimu zaidi kwa wakulima ili iweze kuwasaidia katika kuongeza uvunaji zaidi wa zao hilo.Alisema awali walikuwa wakitumia mbegu zao za UK 91 lakini baada ya semina waliyopewa wamebadilisha mfumo na kuanza kutumia mbegu za kisasa za UK08. Mkurugenzi wa Taasisi ya Utafiti wa Kilimo (TARI), Dk Evelina Lukonge, alisema taasisi yao itaendelea kugundua teknolojia zaidi za kusaidia ukuaji wa zao la pamba na kuwasambazia wakulima.Alisema wamefanikiwa kuwafundisha wakulima upandaji mzuri wa mbegu za pamba na si kama zamani wakulima walikuwa wakirusha mbegu.Alisema kupitia mradi wa kuinua kilimo cha zao la hilo, wanatarajia kutoa mafunzo kwa maofisa ugani 30 kwa ajili ya kuendelea kuelimisha zaidi wakulima katika wilaya za Kwimba, Misungwi pamoja na Magu. Alisema pia mradi huo utahakikisha wakulima wanapata pamba pamoja na mbegu zilizo bora.