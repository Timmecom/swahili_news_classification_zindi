 BAADA ya kusimama kwa wiki moja kupisha maandalizi ya timu ya taifa kujiandaa na mechi za kufuzu Afcon ya 2021, kivumbi cha Ligi Kuu ya Tanzania Bara, kinaendelea tena leo.Yanga itakabiliana na Maafande wa JKT Tanzania, Uwanja wa Uhuru, Dar es Salaam huku Tanzania Prisons atakuwa mwenyeji wa Mwadui ya Shinyanga. Pia Namungu FC watawakaribisha Coastal Union ya Tanga, Kagera Sugar watakwaana na Lipuli ya Iringa, huku Ndanda wakicheza dhidi ya Polisi Tanzania, Biashara dhidi ya Mtibwa Sugar na Alliance itacheza na KMC.Awali, mchezo wa Yanga na maafande hao wa JKT Tanzania ulipangwa kuchezwa kesho Jumamosi lakini Bodi ya Ligi walipangua ratiba na kuurudisha nyuma kwa siku moja mchezo huo.Timu hizo zinakutana kwa mara ya kwanza msimu huu na wenyeji Yanga wanajivunia rekodi nzuri ya kusomba pointi nne msimu uliopita mbele ya Maafande hao, ambapo katika mchezo wa kwanza uliopigwa Uwanja wa Taifa iliibuka na ushindi wa mabao 3-0 kabla ya sare ya 1-1 Mkwakwani Tanga.Yanga inaingia uwanjani ikiwa na kumbukumbu ya kushinda mechi tatu mfululizo ikiwemo mchezo wa mwisho dhidi ya Ndanda FC ugenini wakati JKT Tanzania imekuwa na mwendo wa kusuasua ukiacha ushindi wa bao 1-0, walioupata mchezo wa mwisho dhidi ya Mbeya City.Kocha wa muda wa Yanga, Charles Mkwasa, hiyo itakuwa ni mechi yake ya pili ya ligi tangu akabidhiwe timu hiyo baada ya kuondolewa kwa Mkongomani Mwinyi Zahera na amesema maandalizi yote yamekamilika kwa ajili ya kuwakabili wapinzani wao JKT Tanzania. Kocha huyo alisema mazoezi waliyofanya pamoja na mchezo mmoja wa kirafiki dhidi ya Coastal Union umemsaidia kuimarisha baadhi ya mambo, ambayo anaamini yanaweza kumpa ushindi wa pili na kuirudisha timu hiyo kwenye mbio za ubingwa msimu huu. Tupo vizuri na vijana kusema ukweli wamekuwa wakiyafanyia kazi vizuri maelekezo ninayowapa, lengo langu ni kuiona Yanga inashinda kila mchezo na kurudi kwenye mbio za ubingwa wa Ligi Kuu msimu huu, lakini pia kucheza kandanda safi lenye kuvutia,  alisema Mkwasa.Kuelekea kwenye mchezo huo, Mkwasa huenda akakosa huduma ya wachezaji wanne waliokuwa timu ya taifa nchini Tunisia, ambao ni Kelvin Yondani, Abdulaziz Makame na Metacha, wachezaji hao wamewasili nchini alfajiri ya jana, hivyo huenda wakawa na muda mchache wa kupumzika na kujiandaa na mchezo huo.Lakini akiwa hana uhakika wa kupata huduma wa wachezaji hao habari njema kwa kocha huyo ni kurejea uwanjani kwa baadhi waliokuwa majeruhi kwa muda mrefu wakiwemo walinzi, Lamine Moro na Ally Ally pamoja na kiungo, Mohamed Issa  Banka , hivyo maamuzi ya kuwatumia itabaki kwake.Naye Kocha wa JKT Tanzania, Mohamed Baresi, alitamba kuwa kikosi chake kitaipunguza kasi ya Yanga kutokana na marekebisho aliyoyafanya kwenye kikosi chake kilichopo nafasi ya 12 kwenye msimamo kikiwa na pointi 12, katika mechi tisa ilizocheza hadi hivi sasa.Baresi alisema mechi ya kirafiki waliyocheza hivi karibuni dhidi ya Simba, licha ya kupoteza kwa bao 1-0, lakini imemsaidia kujua mbinu za kuwakabili wapinzani wao Yanga leo hivyo wanakwenda kwenya mchezo huo akiwa na matumaini makubwa ya ushindi.