 RAIS John Magufuli na wafanyakazi nchini wote sasa wanaimba wimbo mmoja wa Mshikamano Daima. Hatua hiyo imekuja baada ya Rais Magufuli kusikiliza kilio cha wafanyakazi hao, na kurudisha upya ari na morali wa kazi kwao.Hii ni baada ya kuagiza wastaafu walipwe pensheni kwa kufuata vikokotoo vya awali kwa muda wa miaka mitano ya mpito kuanzia sasa, vilivyokuwa vikitumika kwenye mifuko waliyokuwemo ya hifadhi ya jamii.Kauli hiyo aliitoa Ikulu, Dar es Salaam jana wakati akizungumza kwenye kikao cha majadiliano na viongozi mbalimbali wa vyama vya wafanyakazi aliowaita kusikiliza hoja zao kuhusu malalamiko ya kikokotoo kinachotumika hivi sasa baada ya mifuko ya hifadhi kuunganishwa na kuwa miwili.Rais Magufuli akizungumza kwa hisia alisema:  Mimi ninapenda sana wafanyakazi sasa kama mtu amefanya kazi yake kwa uaminifu na amestaafu kwa heshima, kwa nini unakuja kumpangia hela zake alipwe asilimia 25, haiingii akilini Waziri akimaliza ubunge wake ukimwambia utampa hiyo asilimia 25 kisha nyingine kidogo kidogo hawezi kukubali, ila ndio maana nasema tuangalie njia nzuri zaidi ya kulipa. Alisema maelezo yanayotolewa na hata ya Mamlaka ya Usimamizi na Udhibiti wa Sekta ya Hifadhi ya Jamii (SSRA), ni ya kisomi zaidi hivyo hayaeleweki kwa wastaafu na kwamba hayuko hapo kukatisha tamaa wafanyakazi. Nimesikiliza maelezo na malalamiko ya vyama vyote vya wafanyakazi na hata ya SSRA wenyewe maelezo yao ni too academic (ya kisomi zaidi), hayaeleweki kwa lugha rahisi nataka niwaeleze na mimi leo ni refa siko hapa kufrustrate (kukatisha tamaa)wafanyakazi,  alisisitiza Rais.Alisema anajua taabu ya wafanyakazi kwani hata yeye alianza ajira kwa mshahara wa Sh 1,045 na kwamba unapompangia mstaafu matumizi ya fedha yake akistaafu haiingii akilini na kusema ni vyema utaratibu mzuri ukawekwa wa kikokotoo cha mafao. Akitoa maagizo Rais alisema kuanzia sasa Mfuko wa Hifadhi ya Jamii kwa Watumishi wa Umma (PSSF) na Mfuko wa Hifadhi ya Jamii kwa Sekta Binafsi (NSSF) iliyoanza kufanya kazi ramsi mwaka huu, ianze kulipa wastaafu kwa kutumia kikokotoo cha zamani kwa mujibu wa mifuko waliyokuwemo kabla haijaunganishwa.Alisema amefanya hesabu na kwamba kwa kipindi hicho cha miaka mitano kuanzia sasa hadi 2023, jumla ya wastaafu 58,000 watalipwa kwa kutumia vikokotoo vya mifuko ya hifadhi waliyokuwemo awali kabla ya kuunganishwa. Na wakati wastaafu wakiendelea kulipwa kwa utaratibu huo, ameagiza mamlaka ya SSRA na vyama vya wafanyakazi kwa ujumla wao pamoja na wataalamu wakae waangalie kikokotoo kizuri zaidi cha kuwalipa wastaafu kwa sababu ni haki yao kupata mafao kwa utumishi wao.Kwa sasa mifuko hiyo miwili yaani PSSF na NSSF inatumia kikokotoo cha asilimia 25 kulipa wastaafu kwa mkupuo hatua iliyolalamikiwa na wafanyakazi kupitia vyama vyao kwa madai kuwa fedha hizo za mkupuo ni ndogo na hazimsaidii mstaafu kukabiliana na changamoto za maisha baada ya kustaafu na kutaka kikokotoo hicho kiwe asilimia 40,50 na wengine wakisema kiwe 70. Ndio maana nimewaita niwasikilize na pia nisikie serikali ina uwezo gani mifuko nayo kwa sababu lengo la kuiunganisha mifuko hiyo ya hifadhi ya jamii ilikuwa ni kupata mifuko miwili itakayosimamia mafao ya watumishi kwa sababu awali mifuko ilikuwa mingi na ilikuwa inaelekea kufa kutokana na uendeshaji mbaya na matumizi mabovu ya fedha,  alisema Rais Magufuli. Rais alisema ilifikia hatua watendaji wa mifuko hiyo kabla haijaunganishwa, waliamua kwa kuangalia maslahi yao kuanzisha miradi ya ovyo kwa kutumia fedha za wanachama.Alitolea mfano mradi wa Dege Eco Village, Kigamboni, Dar es Salaam ambao umegharimu fedha za wafanyakazi bila ridhaa yao na mradi wenyewe ni wa hasara. Akizungumzia kikokotoo kinachotumika hivi sasa, Rais Magufuli alisema Oktoba mwaka jana Baraza la Mawaziri lilipitisha uamuzi wa kuunganisha mifuko yote ya hifadhi na kuwa miwili PSSF na NSSF.Uamuzi huo ulitokana na mifuko iliyokuwemo awali ambayo ni PPF, PSPF, GEFP, LAPF na NSSF, mingi kuwa na ushindani wa kunyang anyana wanachama, lakini pia baadhi yao ilikuwa ikitoa mafao ambayo kikokotoo walichokuwa wakitumia hakipo kokote duniani.  Najua kuna mifuko ambayo ndio ilikuwa ife mingine mwaka huu kwa sababu fomula (kikokotoo) walichokuwa wakitumia hakipo kokote duniani na najua walioweka ni makatibu wakuu wa huku nyuma kwa sababu walijua watanufaika kwa vile nao ni wanachama wa mifuko hiyo, alisema Rais Magufuli.Aidha, alisema alipoingia madarakani serikali ilikuwa na deni la wafanyakazi kwa mifuko ya hifadhi la Sh Trilioni 1.2 na ilibidi watafute pesa kulilipa na hadi Machi mwaka jana walikuwa wameshalipa deni lote. Alisema kila mwezi serikali inapeleka Sh bilioni 126 kwenye mfuko wa PSSF kwa ajili ya mchango wa mwajiri kwa watumishi wake huku pia kila mwezi serikali ikitoa Sh bilioni 560 kwa ajili ya mishahara yao.Alisema wastaafu ambao bado wana madeni yao kwa serikali wamepanga ifikapo mwezi ujao (Januari 2019), wawe wamemaliza kuyalipa. Daftari la Wastaafu liboreshwe Sambamba na hilo, Rais pia ametoa maagizo kwa PSSF na NSSF kuboresha daftari la wastaafu na kuhakikisha wastaafu hewa wanaondoka na wapunguze matumizi ya ovyo inayomaliza fedha za wanachama bila kurejeshwa. Ninafahamu kuna mfuko mmoja wa hifadhi ya jamii kwa mwaka wanatumia Sh bilioni 1.3 kuchapishwa kalenda na machapisho na wengine wameajiri walinzi kutoka makampuni yenye gharama za juu, wakati wangeweza kuwaajiri askari wa Suma JKT,  alisema Rais Magufuli. Aidha, aliwataka watumishi wote wa umma walio kwenye mfuko wa hifadhi wa NSSF kurudi kwenye mfuko wao wa PSSF ili kuweka taarifa vizuri na kuwa na rekodi ya watumishi na umma na wale binafsi.