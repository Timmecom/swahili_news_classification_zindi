 MABINGWA wa Ligi Kuu Tanzania Bara msimu wa mwaka 2018/19 Simba, jana walirejea Dar es Salaam na kupokewa kifalme. Maelfu ya mashabiki wakiongozwa na Mkuu wa Mkoa wa Dar es Salaam, Paul Makonda aliyeungana na msafara huo katika Makao Makuu ya klabu hiyo katika mtaa wa Msimbazi jijini Dar es Salaam.Msafara wa Simba ulianzia Mlandizi na kupokewa kwa shangwe kubwa Kibaha Maili Moja, ambako walikutana na mashabiki wao waliokuwa na ngoma na magari kibao, ambao walikuwa wakiwasubiri wachezaji na taji lao. Msafara huo ulipita katika mitaa mbalimbali ya Dar es Salaam ikiwemo Twiga na Jangwani yalipo Makao Makuu ya watani zao wa Yanga, Uhuru, Kawawa, Msimbazi Centre hadi Kariakoo.Simba wamefanikiwa kutwaa taji hilo ambalo ni la 20 kwao huku ikilitwaa mara ya pili mfululizo baada ya msimu uliopita kulitwaa pia na kuiwakilisha nchi katika mashindano ya Ligi ya Mabingwa wa Afrika, baada ya Yanga kulitwaa mara tatu mfululizo.Msafara huo ulianzia mkoani Morogoro walikokabidhiwa ubingwa huo kwenye mchezo wa kukamilisha ratiba ya ligi hiyo dhidi ya Mtibwa Sugar, ambako walitoka suluhu na kufikisha pointi 93.Baada ya kuwasili Msimbazi ulipokewa na Makonda aliyejitokeza kuungana na mashabiki wa timu hiyo, ambayo ilizunguka katika mitaa tofauti tofauti huku wachezaji wakiwa katika gari la wazi na kombe lao. Baada ya kuwasili kocha wa timu hiyo, Patrick Aussems alimkabidhi kombe Makonda kabla ya kuanza msafara wa kutembeza kombe hilo kwenye mitaa mbalimbali wakianza na mtaa wa Karume na kuunganisha safari kupitia Magomeni na kuishia maeneo ya Sea Escape ilipo kambi ya wachezaji hao.Shangwe hizo zinawafanya mashabiki wa timu hiyo kufurahia kwa kazi ngumu waliyoifanya kwa msimu mzima kwa wachezaji wa kikosi hicho kusaka ushindi kwenye michezo 38 ya ligi hiyo, licha ya kubanwa na ratiba ngumu ya michuano ya Ligi ya Mabingwa Afrika.