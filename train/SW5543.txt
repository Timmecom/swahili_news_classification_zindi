 WAZIRI Mkuu, Kassim Majaliwa amesema hatua ya kudhibiti upotevu wa mapato na matumizi ya fedha za serikali, uboreshwaji wa mazingira ya biashara na uwekezaji na kusimamia uwajibikaji kwa watumishi wa umma, vimewezesha kukua uchumi.Amesema Tanzania ni nchi yenye amani na utulivu na serikali imeendelea kuongeza nguvu katika kudumisha amani na utulivu kwenye maeneo yote nchini, hali inayotoa fursa kwa wananchi wake kuendeleza shughuli zao za maendeleo.Waziri Mkuu alisema hayo jana alipokutana na kufanya mazungumzo na Waziri Mkuu wa Misri, Dk Mostafa Madbouly katika siku ya kwanza ya ziara yake ya kikazi nchini Misri.Hivyo, alimhakikishia Waziri Mkuu wa Misri kwamba serikali ya Tanzania na wananchi wake, wapo tayari kuendelea kushirikiana na serikali ya nchi hiyo na wananchi wake katika kuchochea ukuaji wa uchumi wa nchi hizo mbili.Alisema nchi za Tanzania na Misri, zinahitaji kutumia nafasi ya ushirikiano wa kibiashara na uwekezaji katika ukuzaji wa uchumi, hivyo aliwakaribisha wawekezaji na wafanyabiashara kutoka Misri waje kuwekeza nchini.Alisema serikali ya Tanzania imefanikiwa kiuchumi na kwa sasa ni nchi ya pili ambayo uchumi wake unakua kwa kasi barani Afrika, ikitanguliwa na Ivory Coast.Uchumi wa Tanzania ulitarajiwa kukua kwa asilimia 7.2 mwaka jana kutoka asilimia saba. Hali ya uchumi wa Tanzania inaendelea vizuri, tumeendelea kushuhudia kushuka kwa mfumko wa bei ambapo kwa sasa tumefikia asilimia 3.2, kiwango hiki ni matokeo ya kukuza sekta za madini, ujenzi, mawasiliano, utalii pamoja na kushuka kwa bidhaa za chakula na mafuta. Tunatarajia kiwango hiki kitashuka zaidi kwa sababu ya uwekezaji,  alieleza.Waziri Mkuu alisema Serikali ya Awamu ya Tano tangu ilipoingia madarakani mwaka 2015, kipaumbele chake kilikuwa ni kukuza kiwango cha uchumi kutoka cha chini kwenda cha kati ifikapo mwaka 2025 kupitia sekta ya viwanda.