 MSHAMBULIAJI wa Yanga, Heritier Makambo amesema hajawahi kufi kiria tuzo ya ufungaji bora msimu huu, zaidi anawaza kuisadia timu yake kutwaa ubingwa.Makambo alisema kila anachokifanya uwanjani ni kwa ajili ya timu yake na atajituma ili kuisaidia kutwaa ubingwa msimu huu, kwani hajawahi kuwaza mafanikio binafsi kama kuwa mfungaji bora. Nawaza ubingwa zaidi, sifikirii tuzo yoyote binafsi, kila ninapofunga bao nafanya hivyo ili timu ipate pointi tatu iweze kutwaa ubingwa sifanyi ili niwe mfungaji bora,  alisema Makambo.Makambo ambaye alijiunga na Yanga msimu huu akitokea Jamhuri ya Kidemokrasia ya Congo (DRC) kwa sasa amefunga mabao 11 katika mechi za Ligi Kuu Tanzania Bara. Kwa sasa mshambuliaji huyo amekuwa mwiba mchungu kwa mabeki wa timu za Ligi Kuu kutokana namna ya anavyowazidi ujanja na kufunga mabao. Yanga inaongoza ligi ikiwa na pointi 50 baada ya kucheza michezo 18 na kushinda michezo 16 na sare michezo miwili ikifuatiwa na Azam FC yenye pointi 40 na Simba ikishika nafasi ya tatu ikiwa na pointi 33.