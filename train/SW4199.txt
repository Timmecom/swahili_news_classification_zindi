 HUKU mbio za kuwania ubingwa wa Ligi Kuu Tanzania Bara zikizidi kupamba moto, kocha wa Yanga ambao ndio vinara wa ligi hiyo, Mwinyi Zahera ameonesha kukata tamaa na kutoa nafasi ya ubingwa wa Simba.Yanga inaongoza ligi ikiwa na pointi 77 ikifuatiwa na mabingwa watetezi Simba SC ambao kabla ya mechi yao ya jana dhidi ya JKT Tanzania walikuwa na pointi 69, Azam FC ya tatu ikiwa na pointi 63. Mpaka sasa vita ya kuwania ubingwa inaonekana kuwa kati ya wapinzani wawili wa jadi Simba na Yanga licha ya Azam bado kuwepo kwenye mbio hizo lakini uwezekano wa kuchukua ni mdogo.Akizungumza hivi karibuni, kocha huyo raia wa DR Congo alisema kuwa jinsi ligi inavyoendeshwa kwa sasa inawapa Yanga ugumu kupambania ubingwa. Alisema kuwa wanajitahidi kwa hali na mali kuchuana na Simba lakini anaona mazingira yanawabeba wapinzani wao hao lakini atajitahidi kupambana mpaka mwisho. Aliongeza kuwa kikwazo kikubwa ni kitendo cha Simba kuwa na michezo mingi mkononi huku ligi ikiwa inaelekea ukingoni inawafanya wapinzani wao hao kupiga hesabu zao vizuri tofauti na wao. Kama ingekuwa tupo Ulaya basi bingwa angekuwa Yanga lakini hapa ni ngumu kusema tutakuwa mabingwa, angalia mechi za Simba wana mechi nyingi hawajacheza, mechi yao dhidi ya KMC angalia kilichotokea lakini nashukuru Shirikisho la Soka Tanzania (TFF) kwa hatua waliyoichukua kwa wale waamuzi,  alisema Zahera.