 MABINGWA watetezi wa Kombe la Kagame Azam FC leo wanashuka dimbani kupambana na mabingwa wa Ligi Kuu Uganda Vipers katika mchezo wa pili wa hatua ya makundi utakaochezwa kwenye uwanja wa Azam Complex, Chamazi. Azam ndiye kinara wa kundi A baada ya kushinda mchezo wa kwanza dhidi ya Kator ya Sudan Kusini mabao 2-1 ikifuatiwa na JKU yenye pointi moja baada ya kutoka sare ya bao 1-1 dhidi ya mabingwa wa Uganda Vipers wanaoshika nafasi ya tatu na Kator wakiwa mkiani.Mchezo huo huenda ukawa mgumu kwa sababu Azam itahitaji kushinda ili kujihakikishia nafasi ya kuvuka hatua inayofuata, lakini pia, Vipers itahitaji ushindi kujiweka pazuri. Aidha, JKU ya Zanzibar itacheza dhidi ya Kator ya Sudan Kusini saa 10 jioni kwenye uwanja wa Azam Complex. Kila mmoja anahitaji pointi tatu baada ya michezo yao ya kwanza kushindwa kuzipata na matokeo ya mechi hizo yataonesha picha nani atayaaga mashindano hayo.Ni mchezo muhimu kwa JKU kushinda ili kujiweka kwenye mazingira mazuri ya kusonga mbele ingawa pia yatatazamwa na Vipers watakavyopata matokeo la sivyo michezo ya mwisho baada ya hiyo ndio itaamua. Mchezo mwingine mgumu ni Rayon Sport ya Rwanda ikiwakaribisha Gor Mahia ya Kenya kwenye uwanja wa Taifa, Dar es Salaam saa 8 mchana. Timu zote mbili zinafahamiana na zilikutana kwenye michuano ya kombe la Shirikisho Afrika na kutoka sare ya bao 1-1 Kigali, Rwanda. Yeyote ana nafasi ya kufanya vizuri na ni mchezo utakaokuwa mgumu kwa kila mmoja kusaka pointi tatu.