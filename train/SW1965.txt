 UONGOZI wa Yanga SC umeweka wazi kiasi ilichoingiza kwa siku nane zilizopita baada ya kuomba wanachama kuichangia klabu yao katika kipindi hiki kigumu.Jana timu hiyo iliweka wazi kuwa imekusanya Sh milioni tatu kutoka kwa mashabiki na wapenzi wa timu hiyo huku wakisisitiza kuwa kiasi hicho ni kidogo na bado wanahitaji kuongezeka kwa nguvu kubwa ukusanywaji wa michango hiyo. Taarifa hiyo iliyothibitishwa na Kaimu Katibu Mkuu wa Yanga, Omari Kaaya inaonesha kuwa siku ya kwanza zilipatikana Sh 10,253. Siku ya pili Sh 552,720, siku iliyofuata kiwango kikaongezeka zaidi kwa kuingiza Sh 1,096,867. Kwa siku tano zilizosalia, timu hiyo ikaingiza jumla ya Sh 1,413,423 ambazo jumla yake ni Sh 3,073,263. Kiasi cha milioni tatu kwa wiki moja ni kidogo, bado wanachama, wapenzi na mashabiki wanahitaji kuendelea kujitolea kwa timu yao kutokana na hali ilivyo sasa. Milioni tatu ni pesa nyingi lakini kutokana na mahitaji ya klabu bado tunahitaji kuendelea kuchangia.  Kama nilivyosema Yanga ni mali ya watu, hivyo haina haja ya kufichaficha mambo.Kinachopatikana tutakuwa tunakiweka hewani na kama kutakuwa na mchangiaji anahitaji kujua matumizi yamekuwaje baada ya mapato, pia tunaweza kumwonesha.  Nisisitize tu kuwa bado tunahitaji kuendelea kuichangia timu ili kuwapa wachezaji wanachotaka na kukidhi mahitaji muhimu ya klabu, tusikae tukawa tunalalamikia tu wachezaji badala ya kuunga nguvu moja kuhakikisha tunawapa wanachohitaji kwanza,  alisema Kaaya.Hivi karibuni, Yanga ilitangaza kupitisha harambee hiyo ili kukidhi mahitaji ya klabu kutokana na kipindi hiki cha mpito walicho nacho mabingwa hao mara 27 wa Ligi Kuu Bara. Yanga ipo kwenye hali ngumu baada ya aliyekuwa mwenyekiti na mfadhili wao Yusuf Manji kujiuzulu, jambo lililosababisha timu hiyo kufanya vibaya kitaifa na kimataifa.