 KOCHA wa muda wa Yanga, Charles Mkwasa amesema wachezaji wake kucheza chini ya kiwango ni sababu iliyochangia kikosi hicho kuambulia pointi moja kwenye mchezo wa Ligi Kuu Tanzania Bara dhidi ya KMC uliochezwa katika Uwanja wa Taifa, Dar es Salaam juzi.Mkwasa alisema kiwango hicho cha chini kilichangiwa na ratiba mbovu ya ligi hiyo na kwamba timu hiyo ilitoka kucheza mwishoni mwa wiki iliyopita Mwanza dhidi ya Alliance baada ya siku mbili wanakuja kucheza Dar es Salaam.Alisema ndiyo maana mchezo huo ulikuwa mgumu kwao kwani wachezaji wake walihitaji kupata mapumziko ya safari ndefu ili kurejea kwenye ubora wa utimamu wa mwili wa kucheza mchezo huo uliopita. Nilijua mchezo utakuwa mgumu kwetu japo wachezaji wangu walijitahidi na tukapambana tukapata bao lakini wenzetu walirudi na kusawazisha, kikubwa wachezaji wangu walicheza chini ya kiwango ambacho sikutarajia kuwaona wakicheza kilichochangiwa na ratiba mbovu ya ligi ya Tanzania,  alisema Mkwasa.Alisema pamoja na hivyo amekubali matokeo kwakuwa anaamini na kuheshimu maamuzi ya waamuzi ingawa penalti waliyopata wapinzani wao inamtia mashaka. Mkwasa aliongeza bado anakazi kubwa ya kufanyia kazi mapungufu ndani ya kikosi hicho hususan kwenye umaliziaji na kwamba atatumia usajili wa dirisha dogo kusajili wachezaji watakaoleta ufanisi ndani ya kikosi hicho.Kwa upande wake, Kocha wa KMC, Ahmady Ally alisema ameanza kuridhika na kiwango kilichooneshwa na wachezaji wake kwenye mchezo huo ingawa anakiri bado kwenye umaliziaji hawako vizuri.Alisema kwao kutoka sare ya kufungana bao 1-1 na Yanga ni matokeo mazuri ingawa katika mchezo huo walistahili kupata bao zaidi ya moja lakini kukosa ubunifu katika eneo la mwisho ndiko kulikowafanya kuambulia pointi moja. Matokeo hayo yamewafanya Yanga kufikisha pointi 17 na kupanda hadi nafasi ya tisa kwenye msimamo baada ya kucheza mechi nane wakati KMC wanaendelea kushika nafasi ya 17 wakiwa na pointi tisa.