 RAIS wa Uturuki, Recep Tayyip Erdogan amesema serikali ya Misri, inapaswa kuhojiwa juu ya kifo cha aliyewahi kuwa rais wa nchi hiyo, Mohamed Morsi kilichotokea hivi karibuni.Erodgan amesema Morsi aliuawa hivyo anataka serikali hiyo ishitakiwe katika mahakama ya kimataifa kwa kifo hicho. Morsi alifariki Jumatatu baada ya kuzimia katika mahakama mjini Cairo akihojiwa kuhusu mashitaka yaliyokuwa yakimkabili. Morsi alikuwa rais wa kwanza wa kiraia aliyechaguliwa. Alipinduliwa mwaka 2013 katika mapinduzi yaliyoongozwa na Rais wa sasa, Abdel Fattah el-Sisi. Mohamed Morsi alianguka sakafuni na kukaa dakika 20 na mamlaka hazikumsaidia. Ndiyo maana nasema Morsi hakufa, aliuawa,  Erdogan aliwaambia mashabiki wake juzi katika mkutano wa kampeni mjini Instanbul.Aliongeza  Sisi kama Uturuki, tutafuatilia suala hili na kufanya kila liwezekanalo kuhakikisha Misri inashitakiwa katika mahakama za kimataifa kwa kifo cha Morsi.  Hivi karibuni, Umoja wa Mataifa pia ulitaka ufanyike uchunguzi wa kina kuhusu kifo cha Morsi, hatua iliyosababisha serikali ya Misri kutuhumu chombo hicho cha kimataifa kwamba kinataka kuingiza siasa kwenye kifo hicho. Aidha, Shirika la kimataifa la kutetea haki za binadamu la Amnesty International, limetaka ufanyike uchunguzi wa kifo hicho.