 IKIWA ni siku 10 zimepita tangu Rais John Magufuli alipoagiza serikali kupitia Benki ya Maendeleo ya Kilimo Tanzania (TADB) kuanza kununua korosho kutoka kwa wakulima na kuwapiga marufuku wafanyabiashara waliokuwa katika mgomo baridi kununua zao hilo, mafanikio makubwa yamepatikana.Miongoni mwa mafanikio yaliyopatikana katika muda huo mfupi ni wakulima katika mikoa mitatu ya Lindi, Mtwara na Ruvuma, kujiingizia Sh bilioni 4.9 kutokana na mauzo ya zao hilo hadi jana.Faida nyingine ni kuandaliwa kwa semina kwa maofisa ushirika, viongozi wa vyama vya msingi (AMCOS), maofisa ugani na wakulima ili kuwawezesha kubaini na kupanga korosho katika madaraja kuanzia ngazi ya vyama vya msingi ili kuwezesha kupatikana kwa korosho bora zaidi.Akitoa tathimini ya kazi ya ununuzi jana, Mkuu wa Mkoa wa Mtwara, Gelisius Byanakwa, alisema hadi juzi tani 130,111 zilikuwa zimekusanywa kutoka halmashauri mbalimbali za mikoa hiyo, inayozalisha korosho kwa wingi nchini. Tunatekeleza vizuri maelekezo ya Mheshimiwa Rais (Magufuli). Hadi kufikia tarehe 21 Novemba 2018 tumekwishalipa jumla ya Sh 4,589,209,266 kwa wakulima wetu,  alisema.Alisema pia vyama vya ushirika vya msingi 83 vimefanyiwa uhakiki katika kazi hiyo na kubaini uhalali wa malipo kwa wakulima ili kuhakikisha malipo yote yanawanufaisha wakulima kama ilivyoelekezwa na serikali. Mkuu huyo wa Mkoa alifafanua kwamba lengo kuu la serikali katika kazi hiyo ni kuhakikisha kila shilingi inayolipwa, inamnufaisha mkulima wa korosho na si wafanyabiashara wasio waaminifu.Alisema kwa kipindi kirefu, wafanyabiahara wadanganyifu wamekuwa wakiwanyonya wakulima wengi wa korosho.  Mtakumbuka tulipewa maelekezo ya kumlipa mkulima Sh 3,300 kwa kilo.Hivyo zoezi letu la uhakiki linaloendelea limefanikiwa kukagua vyama vya msingi 83 katika mikoa hii mitatu.  Ni mategemeo yetu kwamba zoezi hili litasaidia kuibua ufumbuzi wa changamoto zilizojitokeza katika kilimo cha korosho kwa msimu huu hasa katika kuboresha zaidi mfumo wa ukusanyaji,  aliongeza.Byanakwa aliongeza malengo ya kimkakati ya serikali ya kukusanya na kununua korosho kwa msimu huu, yatafikiwa kwa asilimia 100 kwa kuwa wadau mbalimbali hususan viongozi wa vyama vya msingi, wameonesha ushirikiano wa kutosha. TADB imejipanga vizuri kuhakikisha wakulima wanalipwa fedha zao, kama ilivyoelekezwa na Rais Magufuli.Uamuzi wa Rais kuwa serikali itanunua korosho yote kutoka kwa wakulima, umeungwa mkono pande zote za nchi. Serikali ya awamu ya tano imeshajipambanua kuwa inapenda kuona maisha ya mkulima yanakuwa bora na pia kuleta mageuzi katika sekta ya Kilomo.Waziri Mkuu aagiza semina Kwa upande wake Waziri Mkuu, Kassim Majaliwa ameagiza Warajisi Wasaidizi wa Ushirika katika mikoa yote inayolima korosho nchini, waandae semina kwa maofisa ushirika, viongozi wa Vyama vya Msingi (AMCOS), maofisa ugani na wakulima ili kuwawezesha kubaini na kupanga korosho katika madaraja kuanzia ngazi ya vyama vya msingi.Alisema jambo hilo litasaidia mkulima aweze kujua korosho aliyoipeleka, ina ubora gani akiwa kijijini na wanapoifikisha kwenye ghala kuu, wafanye kazi ya kuthibitisha, hatua itakayosaidia kuondoa malalamiko kuhusu madaraja.  Zoezi hili licha ya kuthibitisha ubora litasaidia kuboresha uzalishaji kwani wakulima wataelimishwa namna ya kuimarisha na kuboresha uzalishaji wa korosho nchini, ikiwa ni pamoja na matumizi bora ya viatilifu,  alisema.Aliyasema hayo juzi alipotembelea kiwanda cha korosho cha BUKO kilichopo kwenye Manispaa ya Lindi, ambapo alishuhudia korosho zikipimwa ubora kwenye ghala kuu lilipo kiwandani hapo.Aliagiza semina ifanyike mwakani ili maofisa ushirika baada ya kupata mafunzo, wawasaidie wakulima kwenye msimu ujao, watambue korosho walizopeleka kuziuza zina ubora gani.Alisema katika semina hiyo wakutane maofisa kilimo na maofisa ushirika ili wapate taaluma hiyo, itakayowawezesha kupima korosho na kuitenga katika madaraja na kuwaondolea shida wakati wa mauzo. Mrajisi Msaidizi wa Ushirika Mkoa wa Lindi, Robert Nsunza alimhakikishia Waziri Mkuu kwamba wataandaa semina hiyo kwa wahusika; na kuanzia hapo wakulima watakuwa wakitambua ubora wa korosho zao kuanzia ngazi ya kijijini.Mkurugenzi wa Kampuni ya Nangomba Holdings, Ramadhan Katau ambaye ndiye mtunzaji wa ghala la korosho katika kiwanda cha BUKO, alisema ghala hilo lina uwezo wa kupokea na kutunza tani 10,000 za korosho, hadi sasa tani zilizopo ghalani hapo ni 6,370.Hali ya ukusanyaji wa korosho, inaendelea kwa kuwa sasa ndio katikati ya msimu. Rais Magufuli azidi kupongezwa Katika hatua nyingine; Baraza la Madiwani la Halmashauri ya Wilaya ya Masasi mkoani Mtwara, kwa kauli moja limetoa tamko rasmi la kumpongeza na kumuunga mkono Rais Magufuli kwa jitihada zake mbalimbali za kuwainua wananchi hali ya chini na hasa wakulima wa zao la Korosho.Walitoa tamko hilo jana wakati wa kikao cha nje cha Baraza la Madiwani la halmashauri hiyo lililofanyika kwenye ukumbi wa mikutano wa halmashauri hiyo wilayani hapa. Akitoa tamko hilo kwa niaba ya madiwani hao; Mwenyekiti wa halmashauri hiyo, ambaye pia ni Diwani wa Kata ya Chiungutwa (CCM), Juma Satma alisema kuwa madiwani wa Halmashauri ya Wilaya Masasi wanampongeza na kumuunga mkono Rais Magufuli kwa uamuzi wake wa kuamua kununua korosho za wakulima.Satma alisema madiwani wilayani Masasi kwa pamoja wanaungana kwa pamoja kumpongeza Rais Magufuli kwa kulinusuru zao la korosho kutokana na wafanyabiashara kupanga kuwanyonya wakulima kwa kununua kwa bei ya chini ya Sh 3,000, ambayo haimnufaishi mkulima.Alieleza kuwa uamuzi wa serikali wa kununua korosho zote za wakulima kwa bei ya Sh 3,300, umepokewa kwa furaha na baraza la madiwani la halmashauri hiyo, kwa vile ni ukombozi kwa wakulima wanaonyonywa kupitia ukoloni mamboleo.Diwani wa Kata ya Lupaso, Dograsi Mkapa alisema Rais Magufuli ni kiongozi shujaa ambaye ameonesha msimamo madhubuti katika kuwatetea wakulima wa zao la korosho na hata katika mambo mengine ya maendeleo na pia amekuwa na msimamo ili kuhakikisha nchi inapata maendeleo.Kwa upande wake, Mkuu wa Wilaya ya Masasi akizungumza katika kikao hicho cha Baraza la Madiwani, aliwataka watendaji wa halmashauri ya hiyo kuwa kitu kimoja katika kutekeleza shughuli mbalimbali za maendeleo.Habari kutoka Tunduru mkoani Ruvuma zinasema wananchi wa vijiji vya Mtonja, Mindu na Liwangula vilivyopo kata ya Mindu Wilaya ya Tunduru mkoani Ruvuma, wamefanya maandamano ya amani yenye lengo la kuipongeza serikali ya awamu ya tano inayoongozwa na Rais Magufuli kutokana na uamuzi wake wa kununua korosho na kuwaepusha na wanyonyaji.Wananchi hao zaidi ya 4,000 ambao walifanya maandamano ya amani ambayo yalipokewa na Mkuu wa Mkoa wa Ruvuma, Christina Mndeme, pia wamemshukuru Rais Magufuli kutokana na kusikiliza na kuzipatia ufumbuzi baadhi ya kero ambazo zilikuwa kikwazo katika shughuli za maendeleo nchini.Aidha, wananchi hao ambao pia walitoa ujumbe wao kwa njia ya mabango na risala walimweleza Mkuu wa Mkoa huyo kuwa, wamechukua uamuzi huo ili kuunga mkono juhudi mbalimbali zinazofanywa na Rais Magufuli za kuharakisha kukua kwa uchumi, kuboresha huduma za jamii, kuboresha mawasiliano na kuwatafutia wakulima soko la uhakika la korosho.Pia walimpongeza Mndeme na Mkuu Wilaya ya Tunduru, Juma Homera, kwa juhudi zao katika mapambano dhidi ya wafanyabiashara na baadhi ya watumishi wa umma wanaonunua korosho kwa njia haramu ya kangomba.Akizungumza kwa niaba ya wenyeviti wa vijiji vinavyolima korosho mkoani Ruvuma, Mwenyekiti wa Kijiji cha Mtonya, Rashid Chilemba alisema vita dhidi ya biashara ya kangomba serikali haijawahi kushinda na badala yake wajanja wachache wamekuwa wakishiriki biashara hiyo kwa njia haramu na kujinufaisha.Alisema wajanja hao wamekuwa wakiwaibia wakulima kwa kutumia ulaghai wa kuwakopesha dawa za kupulizia mikorosho yao kwa kutumia mikataba inayowataka wakulima kulipa madebe manne yenye ujazo wa kilo 15 kila debe moja na hata kutumia vipimo haramu ambavyo vimewafanya wakulima wengi kubaki maskini.Awali, Homera alimweleza Mkuu wa Mkoa kuwa wilaya yake imefanikiwa kukamata tani 22,000 zenye thamani ya Sh 726, 000,000 kutoka kwa walanguzi 42 wa zao hilo.Homera alifafanua kuwa wanawashikilia watu wanane waliokuwa wanajihusisha na biashara ya kuwakopesha dawa za kupulizia mikorosho wakulima na kwamba serikali inaendelea kufuatilia na kuwahimiza wakulima wasikubali kulipa fedha hizo kulingana na mikataba ya kilaghai.