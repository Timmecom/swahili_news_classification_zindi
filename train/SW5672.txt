 MABINGWA wa soka Tanzania Bara, Simba jana walishindwa wenyewe kuibuka na ushindi dhidi ya watani zao wa jadi Yanga baada ya kutoka suluhu katika mchezo uliofanyika kwenye Uwanja wa Taifa Jijini Dar es Salaam.Simba walikuwa na kila nafasi ya kuondona na pointi zote tatu lakini wamejikuta wakigawana pointi na watani zao katika mchezo huo, ambao Wekundu hao wa Msimbazi ndio walikuwa wenyeji.Yanga walikuwa na kila sababu ya kushangilia, kwani wachezaji wao wakati wote walikuwa na kazi ya kuokoa hatari kutoka kwa washambuliaji wa Simba, huku wakijaribu kufanya mashambulizi ya kushtukiza mara chache.Vijana wa Jangwani walifanikiwa kiupande fulani baada ya kuwazuia washambuliaji wa Simba kuliona lango lao huku wakibebwa zaidi na kipa Ben Kakolanya, ambaye aliokoa michomo kibao ya wazi.Jitihada za Simba zilizaa matunda pale Emmanuel Okwi anaujaza mpira wavuni katika dakika ya 28, lakini mwamuzi msaidizi anasema kuwa mfungaji alikuwa katika nafasi ya kuotea kabla ya kuujaza mpira wavuni.Beki wa Yanga, Kelvin Yondani alilimwa kadi ya njano katika dakika ya 23 baada ya kumchezea rafu Cletus Chama wa Simba.Dakika ya 70 Pascal Wawa wa Simba alionyeshwa kadi ya njano baada ya kumchezea vibaya Heritier Makambo. Simba walitawala mchezo huo kwa asilimia kubwa huku washambuliaji wake akina Meddie Kagere na Emmanuel Okwi wakikosa mabao kadhaa, baada ya lango la Yanga kushambuliwa kama nyuki kutoka kila upande.Simba walikosa mabao mengi, lakini la hatari zaidi ni lile la dakika za nyongeza pale Kagere aliposhindwa kuujaza mpira wavuni licha ya kipa wa Yanga, Ben Kakolanya kutoka nje ya lango lake, lakini alishindwa kuujaza mpira wavuni na kuutoa nje.Katika mchezo huo Simba walipata kona 11, huku Yanga wakipata kona moja tu huku wakipiha mashuyi 10 yaliyolenga goli wakati Yanga walilenga lango la wa pinzani wao mara tatu tu.Kwa matokeo hayo, Simba wamefikisha pointi 11 baada ya kucheza mechi sita wakati wenzao Yanga wana pointi 13 baada ya kushuka dimbani mara tano huku Mbao FC wakiendelea kushikilia usukani wa msimamo wa ligi hiyo wakiwa na pointi 14 wakifuatiwa na Mtibwa Sugar wenye pointi 13.Spika wa Bunge la Jamhuri wa Muungano wa Tanzania, Job Ndugai ndiye alikuwa mgeni rasmi katika pambano hilo la watani wa jadi, ambalo lilishuhudiwa na watazamaji kibao.Kocha wa Simba, Mbelgiji Patrick Uassems alisema baada ya mchezo huo kuwa, timu yake ilicheza vizuri, lakini ilishindwa kufunga mabao na hilo sio kosa la akina Kagere na Okwi ila lilikuwa tatizo la timu nzima.Alisema timu yake inabidi kuwa makini zaidi uwanjani ili kupata matokeo. Kocha Mkuu wa Yanga, Mkongo Mwinyi Zahera alisema kuwa timu yake licha ya kupotea uwanjani, lakini ilicheza vizuri kwani mipango yao ilikuwa ni kuwaachia Simba kuchezea mpira zaidi, kitu ambacho walikifanya.Hatahivyo, alikiri kuwa Ibrahim Ajibu na Deus Kaseke hawakuelewa somo na ndio maana aliwatoa baada ya kuonekana kupotea uwanjani baada ya kushindwa kufuata maelekezo yake. Ajibu na Kaseke walishindwa kabisa kufuata maelekezo na ndio maana walionekana kama wamepotea uwanjani, na ndio maana nikawatoa uwajani,  amesema Zahera.Amesema kutokana na mahitaji ya mechi, umuhimu wa mechi pamoja na ubora wa Simba, waliamua kubadili mchezo waliouzoea, lakini wachezaji wao hao wawili hawakuelewa somo.