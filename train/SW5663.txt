 Kauli hiyo ilitolewa juzi mjini hapa na Ofisa Mipango wa Kamisheni ya Utalii Zanzibar, Dk Miraji Ukuti Ussi wakati akizungumza na waandishi wa habari wanaotembelea miradi mbalimbali ya maendeleo mjini Zanzibar.Alisema Dira ya Taifa 2020 na Mpango wa Kukuza Uchumi na Kupunguza Umaskini Zanzibar (Mkuza) kwa pamoja vinalenga kufikia ukuaji wa uchumi utakaowajali wananchi na zaidi masikini. Pia alisema mkakati huo umeainisha kwamba sekta za utalii na biashara ndizo mihimili mikuu katika ukuzaji huo. Hivyo ni wazi kwamba utalii una jukumu kubwa katika ukuzaji uchumi wa Zanzibar na kupunguza umasikini,  alisema na kuongeza kuwa ndiyo sababu sekta hiyo inachangia GDP kwa asilimia 27 na fedha za kigeni asilimia 80.Alisema tokea kuanzishwa sera za kukaribisha vitega uchumi na sekta binafsi, asilimia 80 ya miradi iliyotekelezwa ni ile ya sekta ya hoteli na huduma za utalii ikiwa katika viwango mbalimbali. Jumla ya hoteli 454 na nyumba za kulaza wageni zenye vyumba 7,421 viliweza kuhudumia kiasi cha wageni 169,223 kwa mwaka 2012. Aidha Sekta ya Utalii imetoa mchango wa ajira ya moja kwa moja kwa vijana 13,017 na zaidi ya ajira 45,000 kwa zile nafasi zisizo na uhusiano wa moja kwa moja. Matarajio ni kuwa zaidi ya asilimia 50 ya waajiriwa wa Zanzibar watatokana na sekta ya utalii ifikapo mwaka 2020,  alisema.Pia alisema kampuni za kuongoza watalii zimeongezeka na kufikia 214 na kwamba huduma za usafiri wa ndani nazo zimeimarika na zile za usafiri wa anga na majini nazo zimeongezeka.Naye Mwenyekiti wa Jumuiya ya Wawekezaji Sekta ya Utalii Zanzibar (ZATI), Abdulsamad Said Ahmed, alisema sekta hiyo hivi sasa imepanuka na kumekuwa na mafanikio makubwa zaidi ukilinganisha na miaka iliyopita, kauli ambayo pia ilizungumzwa na Makamu Mwenyekiti wa Jumuiya ya Waongoza Watalii Zanzibar (ZATO) Hassan Ali Mzee.Kwa upande wake Meneja Mauzo na Masoko wa Hoteli ya Hideaway upande wa Afrika Mashariki, George Kiruku alipongeza kuimarika kwa Sekta ya Utalii na kwamba kumesababisha kuwepo kwa hoteli za kuvutia hivyo kuzidi kuwapa hamu watalii kutembelea Zanzibar.