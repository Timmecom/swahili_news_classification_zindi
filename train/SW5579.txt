 KAMPUNI 10 zimejitokeza kununua ufuta wa wilaya za Ruangwa, Nachingwea na Liwale mkoani Lindi kupitia chama chao kikuu cha ushirika cha Runali na kampuni saba zilishinda mnada huo.Chama hicho katika mnada wa tano kilikuwa na tani 4,680 katika maghala mbalimbali yaliyopo Nachingwea, Liwale na Ruangwa ambapo mnada ulifanyika katika kijiji cha Namkatila.Katika mnada huo uliosimamiwa na Mrajisi wa Ushirika mkoa wa Lindi, Robert Nsunza kampuni hizo zilitaka kununua ufuta kwa shilingi kuanzia 2,830 na 2,746. Kampuni hizo na fedha walizoahidi kununulia ufuta katika mabano ni: Olam tani 180 (Sh 2,830); Scalable tani 60 (Sh 2,830); Alpha choice tani 157 (Sh 2,787); Alpha choice tani 286 (Sh 2,787); S.M holdings tani 300 (Sh 2,750); Hs Impex tani 600 (Sh 2,750); Sunshine tani 2000 (Sh 2,747) na Yihai hyseas tani 1,500 (Sh 2746).Bei hiyo ni chini ya mnada wa kwanza uliofanyika Juni 8 mwaka huu ambapo bei yake ilikuwa Sh 3,100. Akizungumza kabla ya kutaja makampuni na bei za kila kampuni na mahitaji yake, Mrajisi wa Ushirika mkoa wa Lindi, Nsunza alisema bei inaweza kuonekana imeshuka lakini ipo vizuri na ni kazi ya wakulima kuamua kama wauze ufuta huo au wasiuze.Alisema kwa kuwa asilimia 80 ya ufuta unaonunuliwa na kampuni hizo hupelekwa China, kushuka kwa bei kunatokana na mwenendo wa soko hilo kubwa la China. Katika mnada huo pamoja na wananchi kukubali kuuza ufuta kwa mwenendo wa soko wameitaka serikali kuimarisha soko la ufuta kutokana na kazi kubwa ya uzalishaji inayokumba wakulima.Veronica Kisimbo alisema kwamba amefurahishwa na uwazi katika mnada japo bei imeshuka kuliko mnada uliopita.  Tumepata shida hii kwa sababu ya kilo pungufu kwa kuwa na bei pungufu, waliokuwa na bei kubwa walikuwa na mahitaji makubwa hatukuweza kukidhi,  alisema Veronica. Mkulima wa Namatambarare, Salum Omar alisema matarajio ya mkulima ni kupata zaidi lakini hata kidogo kinasaidia na kutaka serikali kutafuta masoko zaidi ili wasiumie zaidi. Alisema anafurahishwa na uwazi katika mnada na kuitaka serikali kukaza nia zaidi katika kusaidia wakulima katika soko la ufuta.Wakati huo huo, Mwenyekiti wa Runali, Hassan Mpako ametaka wanachama wa vyama vya msingi katika wilaya ya Ruangwa kuhakikisha kwamba wanajenga maghala ili kupunguza gharama zinazosababishwa na umbali wa usafirishaji na gharama za kutunza bidhaa mbalimbali.Alisema kuna changamoto kubwa ya maghala na hivyo kutaka vyama vya msingi kuhakikisha kwamba wanajenga maghala kwa ajili yao na kuwa na uhakika wa usalama kwa bidhaa wanazovuna mashambani. Alivitaka vyama vya ushirika vya msingi vya Namatambarare na Tekenyela kuunganisha nguvu na kujenga maghala hayo ili kupunguza gharama za usafirishaji na usalama wa mazao.