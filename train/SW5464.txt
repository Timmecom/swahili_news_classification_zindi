 MKUU wa Mkoa wa Dodoma, Dk Binilith Mahenge amezitaka halmashauri zote mkoani humo kufungua milango na kuondoa vikwazo au vipingamizi kwa wawekezaji wanaokwenda kuwekeza katika halmashauri zao.Dk Mahenge ametoa kauli hiyo mara baada ya kusainiana Hati ya Makubaliano (MOU) na Kampuni ya Uwekezaji LIC inayotekeleza miradi ya uwekezaji katika kuboresha mazingira ya wilaya saba mkoani humo.Dk Mahenge amesema wilaya zote mkoani humo zinatakiwa kuondoa vikwazo vyote vinavyoweza kukwamisha uwekezaji wa maendeleo mbalimbali ya biashara na katika ukuaji wa uchumi katika halmashauri hizo.Dk Mahenge amesema mamlaka za halmashauri za wilaya zote katika mkoa huo zinatakiwa kupunguza na ikiwezekana kuondoa kabisa urasimu kwa wawekezaji ambao wanataka kutoa huduma za biashara katika maeneo yao.Alisema halmashauri za wilaya, zinatakiwa kuondoa vipingamizi vyote vinavyoweza kukwamisha uwekezaji katika biashara kwenye maeneo yao na kuziwasilisha katika ofisi yake kwa ajili ya kutafuta ufumbuzi wake.Dk Mahenge amewaalika wafanyabiashara na wawekezaji wengine wanaotaka kwenda kuwekeza mkoani humo kwenda katika halmashauri walizolenga kuwekeza ili kupata taarifa sahihi na muhimu za uwekezaji wao.Mshauri wa Kampuni ya Uwakezaji ya LIC, Donald Lija, amesema kampuni yake itafanya kazi kwa kuzingatia mipango iliyowekwa katika halmashauri husika kwa kushirikiana na sekta binafsi. Tutatoa ushirikiano kwa washiriki kutoka katika makundi ambayo yanataka kuingiza ubunifu mpya na kutoa majawabu yatakayochangia kuongeza uzalishaji kwa lengo la kuleta maendeleo ya uchumi, alisema.Lija alisema lengo la mradi huo wa uwekezaji ni kutaka kuonesha changamoto zinazopatikana kwenye fursa za ufanyaji biashara katika mazingira ya wilayani hasa kwa wajasirimali wachanga.Alisema kwa wafanyabiashara kufanya kazi na mamlaka za serikali za mitaa katika mazingira ya wilayani, kunalenga kupanua biashara na uwekezaji wa kifedha endelevu.