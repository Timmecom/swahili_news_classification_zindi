 UCHUMI wa Tanzania ni imara na unakua kwa kasi kutokana na ukweli kwamba zaidi ya biashara 147,818 zimefunguliwa nchini dhidi ya 16,252 zilizofungwa. Naibu Waziri wa Fedha na Mipango, Dk Ashatu Kijaji (pichani) alisema takwimu hizo za kufunguliwa biashara ni za kati ya Julai mwaka jana na Aprili mwaka huu. Dk Kijaji alisema ukweli ni kwamba biashara nchini zingekuwa zimefungwa uchumi usingeendelea kukua na ndiyo maana haujasimama unaendelea kukua.Alisema kukua kwa uchumi ni ukombozi mpya kwa Watanzania na kuwa wafanyabiashara wanatakiwa kuendelea kufanya biashara kwa kuzingatia taratibu. Dk Kijaji alisema Watanzania wanaojua serikali yao inataka nini, wanaendelea kufanya biashara isipokuwa wale ambao wanataka kufanya biashara za ujanja ujanja. Alisema uchumi wa Tanzania ni imara na upo makini na ndio maana makusanyo ya kodi kutoka Mamlaka ya Mapato Tanzania (TRA) hayajashuka chini ya Sh trilioni 1, katika kipindi chote tangu Serikali ya Awamu ya Tano iingie madarakani. Akizungumzia mkakati wa serikali katika kuvutia uwekezaji, Waziri wa Nchi, Ofisi ya Waziri Mkuu, Uwekezaji, Angella Kairuki alisema Ofisi ya Waziri Mkuu inaandaa mkakati maalumu kwa kushirikiana na Wizara ya Viwanda na Biashara ili kuona namna bora ya kuboresha mazingira ya biashara nchini. Alisema katika kuhakikisha tozo zinazoleta kero zinaondolewa, tayari maombi mbalimbali ya kuondoa kero hizo yamewasilishwa kwa Waziri wa Fedha ili kuzitafutia suluhisho la kudumu. Alisema taasisi mbalimbali zimewasilisha serikalini maombi ya kuondolewa tozo ambazo ni kero ambapo yatafanyiwa marekebisho ili ziweze kuendana na wakati. Alisema pia taasisi zinazohusika na udhibiti wa biashara mbalimbali nchini zitafanyiwa marekebisho na kuhakikisha kwamba kunakuwa na mabadiliko ya sheria ya uratibu wa shughuli zao. Pia alisema mchakato wa kubadilisha Sheria ya Uwekezaji iliyotungwa mwaka 1999 yanaandaliwa ili kuhakikisha sheria hiyo inaendana na ushindani wa soko wa hivi sasa. Alisema mkakati wa wizara hiyo ni kuhakikisha kwamba sekta muhimu za kilimo, uvuvi na kilimo ambazo zinaajiri Watanzania zaidi ya asilimia 65.5 zinapewa kipaumbele ili kuzalisha bidhaa zinazoweza kutumika viwandani. Akichangia hoja hiyo, Naibu Waziri wa Kilimo, Omari Mgumba alisema, Serikali ya Awamu ya Tano imejenga viwanda vingi ambavyo vimekuwa chachu ya kuelekea uchumi wa viwanda. Alisema serikali imeweka mazingira bora ili kuhakikisha kuwa wawekezaji wanaendelea kufanya uwekezaji nchini. Akizungumzia zao la korosho, Naibu Waziri Mgumba alisema bado wakulima wa zao hilo wanaidai serikali Sh bilioni 102 kati ya Sh bilioni 724 ilizotakiwa kulipa kutokana na Sh bilioni 622 kulipwa kwa wakulima hadi sasa. Alisema serikali inafanya mchakato na Benki ya Maendeleo ya Kilimo ili kuhakikisha wakulima hao wanalipwa fedha zao katika muda mfupi ujao. Naibu Waziri huyo alisema jambo la msingi ni wadau kupitia upya Sheria ya Korosho ili kutoa ruhusa kwa wanunuzi bila kutegemea Bodi ya Korosho kutoa vibali vya ununuzi.