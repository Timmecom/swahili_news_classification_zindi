 KAMATI ya Kudumu ya Bunge ya Uwekezaji wa Mitaji ya Umma (PIC) imesema taasisi na mashirika mengi ya serikali yanatumia huduma za Shirika la Mawasiliano Tanzania (TTCL) chini ya kiwango wakati serikali imewekeza kwa kiwango kikubwa katika kuinua shirika hilo.Kutokana na madai hayo, PIC imeagiza watendaji wa shirika hilo kubadilika na kwenda kwa kasi zaidi katika utendaji wake ili kaulimbiu ya  Rudi Nyumbani Kumenoga  iwe na ufanisi zaidi kwa jamii.Mwenyekiti wa kamati hiyo, Dk Raphael Chegeni ameyasema hayo leo jijini Dar es Salaam baada ya kutembelea shirika hilo kuona uwekezaji pamoja na utendaji kazi wake.Kuhusu uwekezaji huo, Dk Chegeni amesema kamati imebaini taasisi na mashirika ya serikali hazitumii vizuri huduma za TTCL bila maelezo ya kutosha namna linavyoweza kuendelea kulitumia shirika. Taasisi nyingi zinatumia TTCL chini ya kiwango, ilhali serikali imewekeza kwa kiwango kikubwa,  amesema Dk Chegeni na kuongeza kuwa inatakiwa uwekezaji uliofanywa ulete manufaa hapa nchini.Taasisi za serikali zilizounganishwa na mtandao wa Mkongo wa Mawasiliano zitakuwa zinawasiliana kwa huduma iliyoboreshwa zaidi yenye uhakika na iliyoboreshwa katika sekta hiyo ya mawasiliano.Aidha, alisema uwekezaji unaofanywa nchini unagharamiwa na serikali, na isiwe ni kwa shirika ili kurahisisha katika kufanya hesabu.Alisema TTCL ilitoa gawio serikalini la Sh bilioni 1.5 kwa kipindi cha mwaka jana, huku likiazimia kufikia gawio la Sh bilioni mbili kwa mwaka huu.Alisema ni muhimu kwa mashirika na taasisi za serikali kutoa gawio serikalini na kutofanya kazi chini ya kiwango, badala yake kubadilika na kujiboresha zaidi.  Kama ilivyo kauli ya rudi nyumbani kumenoga, ni vyema ikajulikana TTCL ndio chaguo la kwanza, hivyo vyema likabadilika na kuenda kwa kasi zaidi ili kuendelea kuwa wabunifu,  alisema Dk Chegeni.Mwenyekiti wa Bodi ya TTCL, Omar Nundu amesema shirika hilo linaendelea kujiimarisha kwa kufanya miradi mbalimbali iliyokuwepo kabla ya mabadiliko na hata ambayo inaendelea kuibuliwa na shirika. Kazi kubwa imefanyika ya kulibadilisha shirika na tumeanzisha miradi kadha wa kadha ikiwemo pia T-Pesa na hata wakala jambo lililowezesha hisa za soko kuongezeka kutoka asilimia 0.84 kwa kipindi cha mwaka jana na kufikia asilimia mbili,  amesema Nundu.Amesema ipo miradi mbalimbali iliyoanzishwa na shirika hilo na ambayo inaendelea kuanzishwa ambayo miongoni mwake ipo ambayo waasisi wake ni wao peke yao ambayo itajulikana kadri itakavyotakiwa.