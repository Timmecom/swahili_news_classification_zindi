 JIJI la Dodoma limetenga maeneo matatu kwa ajili ya kuwaweka wafanyabiashara wadogo wanaopanga biashara zao barabarani. Ofisa Masoko wa Jiji la Dodoma, James Yunu akizungumza na gazeti hili alisema maeneo hayo yaliyotengwa ni pamoja na pembeni ya soko la sabasaba ambalo ndio stendi kubwa ya mabasi yanayozunguka maeneo mbalimbali ya jiji. Maeneo mengine ambayo jiji limetenga ni pamoja na soko la Bonanza karibu na Chang ombe na eneo la karibu na Soko la Dk Rehema Nchimbi, alisema. Alisema mkakati huo wa soko unawalenga wafanyabiashara ndogo 150 waliojiandikisha awali, hata kama idadi yao inazidi kuongezeka kutokana na watu wengi kuhamia jijini humo.Yunu alisema mkakati huo ambao umewekwa na Mkurugenzi wa Jiji la Dodoma, Godwin Kunambi unalenga kuhamisha wafanyabiashara ndogo wanaopanga bidhaa zao barabarani.Kunambi alitoa agizo hilo kwa ofisa biashara huyo kuhakikisha ndani ya muda mfupi wafanyabiashara ndogo waliozagaa pembeni ya barabara wanaondolewa. Lengo la kuwaondoa ni kuhakikisha jiji linakuwa safi, linakuwa katika mpango mzuri wa namna ya kufanya biashara yaliyotengwa kwa ajili ya wafanyabiashara hao wadogo. Pia wanalenga kuhakikisha kwamba mazingira ya jiji, ikiwemo mitaa na barabara zinatunzwa vizuri kwa ajili ya matumizi ya watu mbalimbali wala si kwa ajili ya biashara, alisema.Alisema kumekuwa na tabia ya baadhi ya wafanyabiashara ndogo jijini hapa kufanya biashara pembeni ya barabara, hivyo kuzuia magari na wapita njia, jambo ambalo linaleta kero kwa wapitaji.Kutokana na serikali kuhamia Dodoma, jiji hilo limekuwa katika mkakati mahususi wa kupanga jiji lake na kuacha maeneo ya barabara na yasiyotakiwa kufanya shughuli zozote. Jiji la Dodoma lilishafanya mpango mwingine mara baada ya kuwaondoa wafanyabiashara katika maeneo ya Jamatini ambao walikwenda Makole na eneo la Sabasaba.