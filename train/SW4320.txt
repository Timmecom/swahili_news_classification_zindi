 SERIKALI imekaribisha wawekezaji wakubwa wa ndani na nje ya nchi kuwekeza katika uzalishaji sukari, kwani taifa linahitaji tani 260,000, zikiwamo tani 155, 000 za sukari ya viwandani, jambo linalochangia matumizi makubwa ya fedha za kigeni katika uagizaji wake.Naibu Waziri wa Kilimo, Omary Mgumba alisema hayo baada ya kumaliza ziara yake ya siku moja katika kiwanda cha uzalishaji wa sukari cha TPC ambapo pamoja na mambo mengine alikagua uzalishaji wa sukari na kufahamu changamoto zinazokabili kiwanda hicho.  Tuna mahitaji ya tani 105,000 za sukari ya matumizi ya nyumbani na tani 155,000 za sukari ya viwandani, tunayo ardhi ya kutosha katika maeneo ya Rufiji zaidi ya hekta 160,000, Malagarasi Kigoma, Musoma na kwingineko ambayo yanaweza kutumika kufanya uzalishaji,  alisema.Alisema pamoja na suala la kuwepo kwa ardhi ya kutosha inayostawi zao hilo, lakini pia lipo soko la uhakika la bidhaa hiyo, kwani tangu nchi ipate uhuru hakuna kiwanda chochote nchini, kinachozalisha sukari ya viwandani hivyo mahitaji yake yanakuwa siku hadi siku.  Kabla ya kutembelea kiwanda cha TPC tulielezwa gharama zetu za uzalishaji ni kubwa zaidi, kumbe zinafanana katika nchi nyingi, ila wenzetu kwa kuwa wana wananchi wengi huuza kwa bei kubwa na wanapojitosheleza, huuza nje ya nchi kwa gharama ndogo,  alisema.Alisema hiyo ni mbinu ya kibiashara ambayo inatumiwa na baadhi ya mataifa jambo ambalo lisipotazamwa kwa umakini huenda likatumika kuua viwanda vya ndani kutokana na bidhaa yake kukosa soko la uhakika. Mgumba alisema serikali itaandaa mazingira mazuri kwa wawekezaji watakaojitokeza kuchangamkia fursa hiyo kwani wanayo nafasi ya kutengeneza faida kutokana na soko la ndani pekee lakini pia kwenda katika baadhi ya nchi za Afrika Mashariki. Mahitaji ya sukari nchini yanakadiriwa kuwa tani 670,000 ambapo tani 515,000 ni kwa ajili ya matumizi ya kawaida na tani 155,000 kwa matumizi ya viwandani.Uzalishaji wa sukari kwa viwanda vitano vya ndani kwa 2018/19, unakadiriwa kuwa tani 353,651 kwa ajili ya matumizi ya kawaida na hakuna kiwanda kinachozalisha sukari kwa ajili ya matumizi wa viwandani. Mapema Ofisa Mtendaji Mkuu wa TPC, Robert Baisac alisema atawasilisha hoja ya fursa ya kufungua maeneo mengine ya uwekezaji wa sukari ya viwandani katika Bodi ya kampuni hiyo ili kutazama namna ya kuifanyia utekelezaji wa haraka. Kama kiwanda tumepokea fursa iliyotangazwa na Naibu Waziri kuhusu uzalishaji wa sukari za viwandani . jambo hili litawasilishwa katika Bodi ili kuona namna ya kulifanyia utekelezaji wa haraka,  alisema. Alisema kiwanda hicho kimezalisha zaidi ya tani 110,000 za sukari kwa mwaka hadi kufikia mwaka 2018 ikiwa ni sawa na uzalishaji wa zaidi ya tani 140,000 za miwa kwa msimu huo. Ziara ya Naibu Waziri wa Kilimo, imelenga kutembelea viwanda vya sukari ya Mtibwa, Kagera, Kilombero na TPC, lengo likiwa kujifunza changamoto na kutafuta mbinu mbadala ya kuongeza uzalishaji wa bidhaa hiyo katika soko la ndani.