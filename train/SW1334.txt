 KOCHA wa Singida United, Ramadhan Swanzurimo amesema wamejipanga kimbinu kupata matokeo mazuri kwenye mchezo wa Ligi Kuu dhidi ya bingwa mtetezi Simba unaotarajiwa kuchezwa keshokutwa kwenye Uwanja wa Sheikh Amri Abeid Arusha.Singida wametangaza kutumia uwanja huo kwa michezo miwili ya ligi hiyo dhidi ya Simba na JKT Tanzania kupisha matengenezo kwenye uwanja wao wa Namfua, Singida. Swanzurimo aliyekinoa kikosi cha Mbeya City msimu uliopita alisema wanajua mchezo huo utakuwa mgumu kwao kwakuwa Simba ni timu iliyojipanga naimefanya uwekezaji mkubwa kuliko timu yeyote kwenye ligi hiyo na hawajapoteza mechi yoyote kwenye ligi na kwamba hicho sio kigezo cha kushindwa kuonesha ushindani kwao na kupata matokeo.Alisema kwa upande wake bado anajivunia kikosi chake kilichosheheni vijana wenye kasi hivyo atatumia uzoefu wa taaluma hiyo kuwapa mbinu mpya itakayowafanya wachezaji wake kubadilisha matokeo muda wowote kwenye mchezo huo. Alisema uwezo wa kupata matokeo wanao kwakuwa kwenye mchezo uliopita wa ugenini dhidi ya Coastal Union uliopigwa Uwanja wa Mkwakwani Tanga walipata pointi moja na kwamba hiyo kwao ni zawadi na morali tosha kujipanga kwa kuwakabili Simba. Tumejipanga kwa mbinu kupata matokeo chanya kwenye mchezo ujao dhidi ya bingwa mtetezi wa Ligi Kuu Simba ingawa bado tunawaheshimu ni miongoni mwa timu zilizofanya uwekezaji mkubwa kwenye ligi na wanaongoza msimamo lakini hicho sio kigezo cha kusema hatuwezi kuleta ushindani nakupata matokeo kwao,  alisema Swanzurimo raia wa Burundi.Wakati huo huo kocha wa Simba Patrick Aussems amesema baada ya kupata ushindi wa pointi tatu dhidi ya Azam FC kwenye mchezo uliopita na kuendelea kuongoza msimamo wa ligi hali hiyo inazidi kuwapa wachezaji wake nguvu ya kuendelea kupambana kuelekea kwenye mchezo dhidi ya Singida.Alisema bado anaamini timu yeyote inayoshiriki Ligi Kuu ni timu bora hivyo mchezo huo dhidi ya Singida utakuwa mgumu kwao licha ya wapinzani wao hao kushika mkia kwenye msimamo wa ligi hiyo.Alisema kikosi chake bado kipo fiti baada ya mchezo uliopita na leo wanatarajia kuingia kambini kujiwinda na michezo miwili dhidi ya Singida na Mwadui FC kabla ya kusafiri keshokutwa kwenda Arusha kisha Shinyanga .  Pamoja na kupata ushindi wa pointi tatu kwenye mchezo uliopita bado tunakibarua kigumu mbele ya Singida kwa kuwa ni timu bora pamoja na kuburuza mkia kwenye Ligi Kuu,tunajipanga kupata ushindi,  alisema Aussems.