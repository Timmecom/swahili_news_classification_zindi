 VINARA wa Ligi Kuu soka Tanzania Bara ,Yanga tayari wamewasili mkoani Shinyanga kuwafuata Stand United kwa ajili ya mchezo ujao utakaochezwa kesho. Jumla ya kikosi cha wachezaji 18 kikiongozwa na Kaimu Mwenyekiti Samwel Lukumay kilitua kwa ndege Mwanza jana, kisha kwenda Shinyanga kwa basi.Akizungumzia mchezo huo wa kesho, beki wa Yanga Juma Abdul alisema wamejipanga vizuri kuhakikisha wanashinda mchezo huo na kupata pointi tatu zitakazozidi kuwaimarisha kileleni.  Tumejipanga vizuri kushinda, tunawaomba mashabiki wetu waendelee kutuunga mkono ili kuamsha morali na kujitahidi kupambana kupata matokeo mazuri,  alisema.Alisema mashabiki walioko karibu na mkoa wa Shinyanga hawana budi kujitokeza kuwaunga mkono akiamini ni njia pekee itakayowasaidia kupata matokeo. Yanga tangu imeanza ligi imekuwa kwenye kiwango bora ikiwa haijapoteza mchezo hata mmoja baada ya kucheza michezo 19, kushinda 17 na sare mbili ikiwa na pointi 53.Timu hizo zitakutana kesho kwenye Uwanja wa CCM, Kambarage Shinyanga zikiwa na kumbukumbu ya kukutana raundi ya kwanza kwenye Uwanja wa Taifa, Dar es Salaam na Yanga kushinda mabao 4-3.Stand United haiko katika nafasi nzuri inashika nafasi ya 16 baada ya kucheza michezo 22, kushinda sita, sare nne na kupoteza 12 ikiwa na pointi 22. Timu hiyo imetoka kupoteza mchezo uliopita baada ya kufungwa na Biashara United ya Mwanza bao 1-0.Bila shaka mchezo wa kesho Stand inahitaji matokeo mazuri ili kujiepusha kuingia kwenye hatari ya kushuka daraja.