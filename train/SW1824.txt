 Hayo yamo kwenye taarifa iliyotolewa jana wakati benki hiyo ikisherehekea miaka mitatu ya utoaji wa huduma kwa wateja.Akizungumza na Wakurugenzi wa Bodi, Wafanyakazi na waandishi wa habari wakati wa hafla ya kusherehekea mafanikio hayo, Mkurugenzi Mtendaji wa Covenant Bank, Sabetha Mwambenja alisema wamepata mafanikio makubwa katika kipindi kifupi kutokana na aina ya huduma wanazotoa.Alisema hiyo ni zaidi na matarajio ya Benki Kuu ambayo iliamini benki hiyo itaanza kutengeneza faidi kuanzia miaka mitatu.Alisema kuanzia Juni mwaka jana, hadi Juni mwaka huu, pato la benki limeongezeka kutoka Sh milioni 951 hadi kufikia Sh bilioni 2.9. Faida imepanda kutoka Sh milioni tano hadi Sh bilioni 1.4. Amana ilikuwa Sh bilioni 10.2 na imefikia Sh bilioni 13.4. Fedha za wahisani zimeongezeka kufikia Sh bilioni 2.23 licha ya mtaji huo kutumika katika uanzishaji wa benki na hasara ya Sh milioni 500 iliyopatikana katika mwaka wa kwanza wa huduma,  alisema Mwambenja.Alisema mafanikio hayo yametokana na ubora wa huduma ambazo zimebuniwa na kuwa benki ya kwanza kutoa aina ya huduma za kipekee kwa kulenga Watanzania ambao wako katika sekta zisizo rasmi.Mwenyekiti wa Bodi ya Wakurugenzi, Balozi Salome Sijaona, amempongeza Mkurugenzi na Wafanyakazi wa benki hiyo kwa kufanya kazi bila kuchoka. Alisema bodi inatambua mchango wa wafanyakazi hao na kuendelea kuboresha masilahi yao, huku akisisitiza kuwa benki itaendelea kulenga Watanzania wasio katika sekta rasmi.