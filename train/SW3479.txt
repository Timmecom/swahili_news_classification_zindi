 KAZI ya kusajili namba za simu kwa kutumia mfumo wa alama za vidole umeingiliwa na kikundi cha watu kinachoelekeza umma kujisajili tofauti na ilivyoelekezwa, jambo ambalo Polisi imeingilia kati na kuanza kusaka wahalifu hao. Taarifa iliyotolewa jana na jeshi hilo imetaka umma kupuuza ujumbe unaosambazwa kwenye mitandao ya kijamii ukitaka wananchi kutumia mfumo unaosambazwa na watu hao wenye jina la  application jisajili online bure . Wakati Jeshi la Polisi na vyombo vingine vya dola vinafuatilia mtu au kikundi cha watu wanaosambaza ujumbe huo wa kupotosha umma, jeshi linatoa tahadhari na kutaka wananchi wote kupuuza ujumbe huo,  ilisema taarifa hiyo iliyosainiwa na Msemaji wa Jeshi la Polisi, David Misime.Kupitia taarifa hiyo, Misime ametaka kila mwananchi kufuata maelekezo yaliyotolewa na Mamlaka ya Udhibiti wa Mawasiliano Tanzania (TCRA) kwani ndiyo sahihi na halali.Alisema kazi hiyo ya kusajili namba za simu ni kwa kutumia mfumo wa alama za vidole (Biometric) katika nchi nzima kama lilivyotangazwa na kuelekezwa na TCRA, kila mmiliki wa namba ya simu atasajili namba yake kwa kwenda kwa mawakala wa kampuni za simu husika. Jeshi hilo limetaka wananchi kutoa taarifa kituo chochote cha polisi kilicho karibu au kwenye mamlaka zozote za serikali wanapoona viashiria vyovyote vya uhalifu kama huo. TCRA kwa kushirikiana na watoa huduma za mawasiliano ya simu ilitangazia umma kuanzia Mei Mosi mwaka huu kwamba watumiaji wote wa simu za mkononi ambao hawajasajili laini zao kwa kutumia mfumo wa alama za vidole wanatakiwa kusajili upya laini zao. Watumiaji wa simu wanatakiwa kwenda kwa mawakala ya kampuni za mitandao ya simu wakiwa na kitambulisho cha taifa au namba ya kitambulisho hicho kinachotolewa na Mamlaka ya Vitambulisho vya Taifa (NIDA) kukamilisha usajili huo kwa mujibu wa sheria. Awali, TCRA ilisema mwisho wa usajili ingekuwa Desemba mwaka huu lakini Rais John Magufuli alisema uende sanjari na utoaji wa vitambulisho vya taifa. Rais Magufuli alisema kati ya watu milioni 55, wenye vitambulisho vya taifa ni milioni 14 tu, hivyo ipo hatari ya mamilioni ya wananchi kuachwa bila mawasiliano ya simu laini za simu zisizosajiliwa kwa utaratibu mpya zitakapozimwa.