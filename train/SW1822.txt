 WATU 13 kati ya 15 waliokufa papo hapo katika ajali iliyohusisha magari mawili baada ya kugongana uso kwa uso kwenye kitongoji cha Gokora, Kata ya Komaswa tarafa ya Inano Wilaya ya Tarime mkoani Mara, watazikwa pamoja eneo hilo la ajali baada ya miili yao kuharibika vibaya.Kwa mujibu wa Kamanda wa Polisi wa Mkoa wa Kipolisi Tarime/Rorya, Henry Mwaibambe, kamati za ulinzi na usalama Wilaya na Mkoa wa Mara ziliamua kutenga aneo hilo ilipotokea ajali ili kuhifadhi miili hiyo kwa kuwa ilishindikana kutambuliwa kutokana na kuungua vibaya baada ya magari hayo kuwaka moto.Mkuu wa Mkoa wa Mara, Adam Malima alitembelea eneo hilo la ajali na kuwapa pole wafiwa wa ajali iliyohusisha magari mawili ya abiria lenye namba za usajili T 220 CRY iliyokuwa ikiendeshwa na dereva aliyetambuliwa kwa jina moja la Joseph na lingine lenye namba T 996 BAM lililokuwa likiendeshwa na Wambura Amon.Kwa mujibu wa Kamanda Mwaibambe, watu 15 walikufa papo hapo huku 13 miili yao ikiharibika vibaya kiasi cha kutotambuliwa na kubakia mafuvu huku majeruhi wakibakia 3 kati ya wanne waliopelekwa Hospitali ya Bugando iliyopo mkoani Mwanza.Akizungumza na wananchi waliofika kutambua miili ya ndugu zao katika Hospitali ya Wilaya Tarime, Mkuu wa Wilaya Tarime, Glorious Luoga alitoa mwito kwa madereva kuwa makini wawapo barabarani ili kulinda uhai wa abiria wao. Kutokana na ajali hiyo, Malima alisema miili hiyo ya watu 13 ambao haikutambuliwa kutokana na kuungua vibaya itazikwa leo katika eneo hilo la ajali.Ajali hiyo mbaya ilitokea juzi jioni eneo hilo wakati magari hayo mawili, moja lililokuwa likiendeshwa na Wambura Amon likitokea Tarime kwenda Kinesi lilipogongana na gari lililokuwa likiendeshwa na Joseph lililokuwa likitokea Musoma kwenda Tarime.Wakati ajali inatokea, mvua ilikuwa ikinyesha ambapo madereva wote wawili ni miongoni mwa watu waliofariki dunia. Majeruhi waliopelekwa Hospitali ya Bugando ni pamoja na Thomas Amon ambaye alikuwa kondakta wa gari la la dereva Wambura ambaye ni baba yake, Blandina Machage, Leonard Maiko na Robhi Kiginga.