 MWANAFUNZI bora matokeo ya kidato cha nne mwaka 2018, Hope Mwaibanje (18) wa Shule ya Sekondari Ilboru mkoani Arusha, amesema anataka kuwa daktari bingwa wa magonjwa ya binadamu.Kwenye matokeo hayo, Mwaibanje ameibuka kuwa mwanafunzi bora akiwa ana alama za 1.7 ikimaanisha kuwa amepata alama ya A kwenye masomo yake yote saba. Mwenyewe ameweka wazi kuwa anapenda masomo ya Fizikia, Kemia na Baiolojia, kwa kuwa ndiyo yatakayomwezesha kuwa daktari.Anasema anajiona mwenye wajibu mkubwa wa kusaidia jamii za Tanzania hasa za maeneo ya vijijini, ambazo zimekuwa zikikabiliwa na changamoto kwenye upatiwaji wa huduma bora za afya. Akizungumzia siri ya kufanya vema kwenye matokeo hayo, alibainisha jana kuwa anapenda kusoma na alikuwa akilazimika- 5hata kuamka usiku kujisomea, huku akiwasumbua walimu na rafiki zake kumfundisha, kama kuna kitu hakukielewa wakati kikifundishwa.Aliongeza  Ninamshukuru sana Mwenyezi Mungu kwa kuniwezesha kushinda na kuwa mwanafunzi bora, kwa kweli mimi nilikuwa najisomea tu na sikujua kuwa ningeibuka kuwa bora, ila kwa uwezo wa Mungu amenifanya kuwa mwanafunzi bora wa mwaka na mimi lazima nikaitumikie jamii . Alisema msaada wa walimu na mazingira bora ya kujisomea shuleni ni moja ya sababu za kufanya vema kwenye matokeo hayo.Aliwataka wanafunzi wengine nchini, kuongeza bidii katika masomo. Akihojiwa kwa njia ya simu jana, Mkuu wa shule hiyo ya Ilboru, Dennis Otieno, alibainisha kuwa nidhamu ni moja kati ya siri za ushindi wa mwanafunzi wake huyo, ambapo alisema ana nidhamu ya hali ya juu na anapenda kusoma na kushirikiana na wenzake kwenye masomo.Alisema alikuwa akifanya vema tangu akiwa kidato cha kwanza, alikuwa akifanya kazi zake za darasani kwa wakati na alipenda kujisomea mara kwa mara. Akizungumzia hali ya matokeo na ufaulu kwenye shule hiyo kwa mwaka jana, alibainisha kuwa wanafunzi waliofaulu kwa kiwango cha daraja la kwanza ni 99, daraja la pili 29, la tatu 10 na daraja la nne mmoja na hakuna sifuri. Alieleza sababu za ufaulu huo mzuri kuwa ni ukarabati wa shule uliofanywa na serikali, ambapo madarasa, vyoo na mabweni, yamekarabatiwa kwa kiwango cha juu.Alisema wanafunzi wamevutiwa na mazingira hayo, kiasi cha kujikuta wakipenda kusoma na kuipenda shule. Alisema pia walimu waliweka utaratibu wa kuwa na muda wa kuwasaidia wanafunzi masomo yao. Mama mzazi wa kijana huyo, Ikupa Kapendile alisema amefurahishwa na matokeo hayo mazuri ya mwanawe, kwa kuwa ameiletea heshima kubwa familia yake.Alisema kuwa familia itaendelea kumtunza zaidi. Alibainisha kuwa mwanawe amefanya vema kutokana na kujituma, kuwa na nidhamu na kupenda masomo. Alisema Cosmas alihitimu masomo yake ya elimu ya msingi katika Shule ya Msingi Lyoto iliyopo Mbeya. Ni mtoto wa tano kuzaliwa kwenye familia ya watoto sita ya Mzee Cosmas Mwaituka na mama, Ikupa Kapendile.