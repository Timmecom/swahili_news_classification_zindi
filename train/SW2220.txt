 TANZANIA juzi usiku ilianza vibaya mashindano ya 17 ya dunia yanayofanyika Doha, Qatar baada ya mwanariadha wake, Failuna Abdi kushindwa kumaliza marathon kutokana na joto kali. Mbio hizo zilifanyika usiku kuanzia saa 5 usiku, huku joto la Doha likiwa nyuzi joto 32, sawa na lile la jijini Dar es Salaam au Zanzibar wakati wa mchana na kumfanya kujiweka kando baada ya kukimbia kwa kilometa 15, ambazo alitumia muda wa dakika 55:53. Failuna ni miongoni mwa wanaraidha 28 kati ya 68 walioanza mbio hizo, lakini walishindwa kumaliza kutokana na kuzidiwa na joto kali katika mji huo wa Doha. Katika mbio hizo Mkenya, Ruth Chepngetich alimaliza wa kwanza kwa kutumia saa 2:32:42 ukiwa ni chini ya muda bora binafsi na ule wa msimu wa Failuna, ambao ni saa 2:27:55 aliouweka Humburg, Ujerumani Aprili 28, 2019. Akitoa maoni yake, kocha wa muda mrefu wa riadha, Francis John alisema jana kwa njia ya simu kutoka Arusha kuwa kiujumla, timu ya Tanzania haikuandaliwa vizuri kwa ajili ya kutwaa medali katika mashindano hayo ya dunia. Alisema wachezaji kila mmoja alikuwa akifanya mazoezi kivyake chini ya kocha wake na hiyo ilitokana baada ya kuchelewa kwenda Kenya kuweka kambi, kama walivyoahidiwa awali na Shirikisho la Riadha Tanzania (RT).  Awali, wanariadha waliofuzu kushiriki mashindano hayo ya dunia waliahidiwa kuweka kambi Kenya, lakini baada ya kuchelewa kupelekwa wakaona ni bora kila mmoja aendelee na mazoezi chini ya kocha wake,  alisema John. Alisema kufanyia mazoezi Arusha sio tatizo licha ya kuwa na baridi tofauti na hali ya joto ya Doha, lakini kikubwa ni kuhakikisha mwanariadha anakunywa maji mengi wakati wa mazoezi na saa kadhaa kabla ya kuingia katika mbio, ili kufidia upoteaji wa maji wakati wa kukimbia. Kocha wa mwanariadha huyo, akizungumza kwa simu kutoka Arusha jana, Thomas Tlanka alisema jana kuwa mwanariadha wake alijitoa mashindanoni kutokana na kuzidiwa na joto na mwili kukosa maji ya kutosha. Alisema kuwa mwanariadha wake hakupata maji ya kutosha saa chache kabla ya kuanza mbio na ndio maana alishindwa kumaliza mbio hizo baada ya kuishiwa maji. Hatahivyo, Katibu Mkuu wa RT, Wilhlem Gidabuday akizungumza kutoka Doha, Qatar alisema Failuna alipewa kila kitu cha maandalizi yakiwemo maji kwa kushirikiana na Global Sports ya Uholanzi ambayo yuko meneja wake.  Kuhusu suala la maji Failuna alikunywa maji ya kutosha tangu alipowasili hapa (Doha) na hata karibu na kuanza mbio alikunywa maji ya kutosha, na ni wengi ambao hawakumaliza mbio, wakiwemo Waerthiopia na wengine,  alisema Gidabuday. Alisema tatizo kubwa ni maandaliiz na hilo lilishindwa kufanyika kutokana na ukosefu wa fedha huku wafadhili wao wote walioahidi kuwasaidia, walijitoa na kuwatelekeza. Hadi sasa kila mwanariadha amepewa dola za Marekani 100 isipokuwa Alphonce Simbu pamoja na kocha wao Andrew Panga, ambao wataondoka Septemba 2 kwenda Doha tayari kushindana siku tatu baadae. FAILUNA KUPOTEA Akizungumzia madai ya mwanariadha Failuna kupotea Kiwanja cha Ndege cha Doha,Gidabuday alisema kuwa suala hilo limeongezewa `chumvi  kwani alipofika uwanjani hapo hakujua lakufanya lakini baada ya muda alipatiwa ufumbuzi. Alisema kubabaika kwa mwanariadha huyo hakukuathiri matokeo yake uwanjani, kwani halikuwa jambo kubwa kama baadhi ya watu wanavyolikuza.Gidabuday (pichani chini) aliwataka makocha walibaki nyumbani na wanariadha wengine, kuwajenga kisaikolojia ili wajiandae vizuri kuhusu hali ya hewa na hali halisi ya tatizo la kedha linaloikabili timu hiyo ya taifa. Naye Kocha Ngoka alisema kuwa maaandalizi hayakuwa mazuri na wanariadha hawakuwa katika kambi ya pamoja, kwani kila mmoja alifanya mazoezi kivyake. Inadai kuwa kilamwanariadha alipewa kiasi cha Failuna Abdi Matanga. sh 300,000 Julai kwa ajili ya maandalizi, na waliahidiwa kupewa fedha nyigine, lakini hadi leo hakuna fedha yoyote waliyoongezewa. Wakati huohuo, wanariadha watatu wa Ethiopia nao walijitoa katika mbio hizo kutokana na joto kali, akiwemo bingwa wa Tokyo Marathon Ruti Aga.