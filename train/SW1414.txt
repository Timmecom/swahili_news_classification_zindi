 SERIKALI imewashauri wanaume nchini kutumia dawa za kuongeza nguvu za kiume ambazo zimethibitishwa na Mamlaka ya Chakula na Dawa (TFDA) pindi watakapokuwa na uhitaji huo. Waziri wa Ulinzi na Jeshi la Kujenga Taifa, Dk Hussein Mwinyi ametoa ushauri huo Bungeni Dodoma, leo Jumatatu, wakati akijibu maswali yaliyoelekezwa kwa Wizara ya Afya, Maendeleo ya Jamii baada ya Mbunge wa Ulanga, Goodluck Mlinga kutaka kujua sababu za kuongezeka kwa matumizi ya dawa hizo na ikiwa serikali imezichunguza na kujua zinafaa. Hata hivyo, Dk Mwinyi ameeleza kuwa zipo dawa ambazo hazina kemikali na zimethibitishwa na TFDA kutokuwa na madhara, hivyo wanaohitaji watumie hizo, na sio dawa zisizothibitishwa. Aliongeza kuwa hakuna dawa za kuongeza maumbile ya kiume ambazo zimefanyiwa utafiti na kubainika kuwa salama kutumia, hivyo wananchi wasirubunike kununua dawa hizo.  Wananchi acheni kutumia dawa hizi kwani mtapata madhara, taarifa niliyo nayo ni kwamba hakuna dawa ambazo zimethibitishwa kitaalamu na kupewa kibali kwa ajili ya kuongeza maumbile,  alifafanua.