 WAZIRI wa Mambo ya Nje na Ushirikiano wa Afrika Mashariki, Balozi Augustin Mahiga amekitaka Chuo cha Diplomasia nchini kutoa mafunzo mtambuka ili kukiwezesha chuo hicho kuzalisha wahitimu wanaoendana na kasi ya Serikali ya Awamu ya Tano.Mahiga aliyasema hayo Dar es Salaam jana wakati wa mahafali ya 28 ya chuo hicho na kuongeza kuwa hatua hiyo ni muhimu kwa kuwa pia itasaidia utekelezaji wa mipango mbalimbali ya serikali iliyopo katika utekelezaji wa mpango wa uchumi wa kati kupitia viwanda ifikapo Mwaka 2025.Alisema ili kufikia malengo hayo, chuo hicho kinapaswa kufundisha diplomasi ya uchumi sambamba na uchumi wa viwanda ili kuzalisha wahitimu watakaoisaidia serikali kufikia malengo yake kwa kuwa chuo hicho kipo katika nafasi nzuri zaidi ya kufanya hivyo ikilinganishwa na vyuo vingine nchini.Balozi Mahiga alisema chuo hicho pekee katika ukanda wa Afrika Mashariki na Kati kina mchango mkubwa katika kukuza masuala ya kidiplomasia, kwa sasa kinapaswa kuwa mstari wa mbele kuisaidia Serikali kwa kufundisha masomo yatakayoendana na mabadiliko hayo ya kiuchumi. Naombeni maprofesa, walimu na wakufunzi watafsiri hilo na kuja na mipango itakayosaidia kuzalisha wahitimu watakaokuwa na uwezo wa kupata mitaji lakini wawezekezaji watakaokuja nchini kuwekeza katika maeneo mbalimbali kwa kuwa mambo haya yote yanahitaji diplomasia,  alisema Balozi Mahiga.Aliwataka wahitimu pia kutumia elimu waliyoipata kuwatafuta na kuwashawishi wawekezaji wa mataifa mengine, lakini pia kutambua heshima iliyonayo Taifa katika utatuzi wa migogoro mbalimbali na kuitumia nafasi hiyo kuilinda na kuiendeleza.Kwa upande wake, Mkuu Chuo cha Diplomasia, Dk Bernard Achiula alisema katika kuhakikisha chuo hicho kinaenda sanjari na mipango ya serikali kinatarajia, katika mwaka ujao wa masomo kitaongeza udahili wa wanafunzi hatua ambayo pamoja na mambo mengine kitasaidia kuzalisha wahitimu wa kutosha katika soko.Alisema hatua hiyo inatokana na mipango ya serikali ya kukiboresha chuo hicho baada ya kukipatia fedha za ujenzi wa majengo mbalimbali kiasi cha Sh bilioni mbili, jambo litakalosaidia kuongeza nafasi ya udahili kwa wanafunzi chuoni hapo.Aidha alisema katika kutimiza majukumu yake ya utoaji elimu, chuo hicho kimekuwa kikitoa mafunzo mbalimbali yakiwemo ya ushauri wa kitaalam, pamoja na elimu ya mahusiano, hatua iliyokifanya kizidi kujizolea sifa mbalimbali ndani na nje ya taifa.Naye Mwenyekiti wa Baraza la Chuo hicho, Balozi Ombeni Sefue, pamoja na kuipongeza serikali kwa juhudi mbalimbali inazozifanya kukiboresha chuo hicho, alisema matarajio ya mbeleni kwa chuo hicho ni kuzalisha wahitimu watakaoleta tija kwa taifa.Alisema katika kufikia malengo ya serikali ya kuzalisha wataalam hao, chuo hicho kimeendelea kujikita katika mipango mikakati mbalimbali yenye lengo la kuendana na kasi ya mabadiliko ya serikali ya awamu ya tano ili kuliletea maendeleo taifa.