 UONGOZI wa Shirikisho la Soka Zanzibar (ZFF) umesema kuwa hauna nia ya kuuvunja Muungano isipokuwa wanachokiomba ni miongoni mwa madai yao ya msingi juu ya kupatiwa haki yao. Kauli hiyo imetolewa jana na Msemaji wa ZFF, Adam Natepe alipotoa ufafanuzi juu ya msimamo wao dhidi ya Shirikisho la Soka Tanzania (TFF) ya kusitisha uhusiano kwa muda mpaka pale watakapopatiwa mgao wao. Natepe alisema kuwa wao wanachodai ni haki yao na wala hawana nia hiyo hasa ukizingatia kuwa mpira haufananishwi na siasa.Alifahamisha kuwa wao kikubwa wanachokidai ni haki yao ya msingi na hilo ni suala la kimpira na haliko katika siasa.  Sisi tulikuwa na madai yetu ya msingi ambayo tunataka tusikilizane na kupatiwa lakini sio kama tunataka kuuvunja Muungano Kama ambavyo wengi wao wanavyofikiria,  alisema.Hivyo alitoa tahadhari kwamba masuala hayo ya kimpira yanapotokezea wayazungumze kimpira na sio kivyengine. Alisema Tanzania wao hawakuungana kwa sababu ya urafiki wa kimpira bali wameungana kwa udugu wa damu tofauti na nchi Kama Kenya, Uganda, Angola na nchi nyingine ambazo uhusiano wao kirafiki ni wa kimpira. Hatuna haja ya kuleta matatizo Tanzania, tunachotaka ni mambo yaende kiprotoko kama kama ambavyo FIFA na CAF wanavyosema , alisema. Hata hivyo alisema kuwa msimamo wao kusitisha mahusiano yao wameupunguza kwa asilimia kubwa kutokana na kufanyika mzungumzo kati ya Rais na Katibu wa TFF na viongozi wa ZFF na kukubaliana kupanga haraka siku ya kukutana.Alisema kuwa asubuhi ya juzi uongozi huo wa TFF ulizungumza kwa njia ya simu na kukubaliana wapange siku ya mkutano ambao ama utafanyika Tanzania Bara au visiwani na kusema kuwa taarifa ya kufanyika kikao hicho na tarehe wataiotoa baadaye. Aidha alifahamisha kwamba wao hawana tatizo lolote isipokuwa wanadai haki yao hiyo na kusema kuwa endapo kikao hcho hakitafanyika, basi wataendelea na msimamo wao huo.