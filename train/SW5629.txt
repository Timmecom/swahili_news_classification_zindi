 ALIYEWAHI kuwa kocha mkuu wa timu ya soka ya Taifa, Tafa Stars, Dk Mshindo Msolla amejitosa kuchukua fomu ya kugombea nafasi ya mwenyekiti wa Yanga.Dk Msolla ni miongoni mwa wagombea 28 wa nafasi mbalimbali waliorudisha fomu hizo juzi ambayo ilikuwa siku ya mwisho kufanya hivyo. Kwa mujibu wa orodha iliyotolewa na kamati ya uchaguzi ya Shirikisho la Soka nchini, TFF, Msolla atapambana na Lukas Mashauri na Mwenyekiti wa chama cha soka Mbeya na mjumbe wa kamati ya Utendaji ya TFF, Elius Mwanjala.Wagombea wa nafasi hiyo wanaungana na Dk Jonas Tiboroha na Mbaraka Igangula aliochukua fomu za kuwania uenyekiti zilizotolewa mwishoni mwa mwaka jana. Aidha katika nafasi ya makamu mwenyekiti aliyekuwa mjumbe wa awamu iliyopita Samuel Lukumay na Thobias Lingalangala wamejitosa na aliyekuwa Katibu Mkuu wa wa TFF, Fredrick Mwakalebela na Janeth Zebedayo pia wanawania nafasi hiyo.Katika nafasi ya ujumbe waliochukua fomu ni Siza Lyimo, Hussein Nyika, Ally Hamed, Saady Khimn, Hassan Hussein, Dominick Albanus,Seko Kingo, Hamad Islam, Sharifu Makosa, Muhandisi Bahati Mwaseba,Nassoro Matuzya, na Abdallah Chikawe.Wengine ni Rodgers Gumbo, Said Omary, Paulina Conrad, Ealias Mkumbo, Suma Mwaitenda, Self Self na Haruna Batenga. Kwa upande wake Mwenyekiti wa kamati ya uchaguzi ya TFF, Ally Mchungahela alisema idadi hiyo ni ya watu waliochukua fomu na kurudisha kuwania nafasi hizo ambapo jana walitarajiwa kufanya mchujo kwa wagombea hao kabla ya kuendelea na mchakato huo. Nikuambia tu mchakato unaendelea vyema na listi ya idadi ya watu 28 waliochukua fomu imebandikwa ambapo leo (jana) tutakaa kikao cha ndani kufanya mchujo kwa majina hayo ya wagombea kabla ya kuendelea na mchakato wetu ambao matarajio yetu ukamilike kwa wakati uliopangwa na serikali,  alisema Mchungahela. Uchaguzi huo Mkuu wa kuwapata viongozi wapya wa Yanga unatarajiwa kufanyika Mei 5 mwaka huu.