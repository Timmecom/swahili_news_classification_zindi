 BENKI ya Maendeleo ya Afrika (AfDB) imeridhia kutoa Euro milioni 235 sawa na shilingi za Kenya bilioni 27.4 kwa ajili ya kugharamia ujenzi wa bwawa la umeme la Thwake lililopo katika mto wa Thwake kusini mwa Kenya.Mradi huo ambao ni mkubwa nchini Kenya kugharamiwa na benki hiyo, unajumuisha pia mradi wa kusambaza maji katika Kaunti ya Makueni na katika maeneo yanayozunguka mradi huo, ikiwa ni pamoja na Mji wa Teknolojia wa Konza. Fedha hizo zinajumuisha Euro milioni 192.5 zilizotolewa na Benki ya Maendeleo ya Afrika (AfDB) na Euro milioni 43 kutoka katika Mfuko wa Afrika Ikue Pamoja (AGTF).Kukamilika kwa bwawa hilo lenye urefu wa mita 80.5 kutawezesha kuhifadhiwa kwa maji kiasi cha mililita za ujazo milioni 681 yatayotumika kwa ajili ya uzalishaji wa umeme pamoja na kilimo cha umwagiliaji.Kwa mujibu wa taarifa iliyotolewa na serikali ya Kenya, kiasi cha maji mililita za ujazo milioni 22 itatumika kwa ajili ya kilimo cha umwagiliaji wakati milimita za ujazo milioni 34 itatumika kwa ajili ya matumizi ya nyumbani.Bwawa hilo ambalo linajengwa kwa awamu tatu, linatarajiwa kukamilika kwa awamu ya mwisho Desemba 2022. Awamu ya kwanza itakuwa ni kukamilisha ujenzi wa kiwanda kitakachokuwa na jukumu la kuchuja maji mililita za ujazo 34,600 ya kutumiwa na wananchi wapatao 674,700.Awamu hiyo hiyo ya kwanza itashuhudia pia uchujaji wa maji kiasi cha mililita 117,200 kwa ajili ya wananchi wapatao 640,000 katika mji wa teknolojia wa Konza. Awamu ya pili itakuwa ni ujenzi wa kiwanda cha uzalishaji wa umeme kwa kutumia maji yaliyotengwa kwa ajili ya kazi hiyo.