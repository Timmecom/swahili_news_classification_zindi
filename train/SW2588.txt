 RAIS wa Zanzibar na Mwenyekiti wa Baraza la Mapinduzi, Dk Ali Mohamed Shein amewataka wadau wa sekta binafsi kutoa huduma bora kukidhi viwango na ubora kukidhi malengo na matarajio ya jamii. Alisema hayo jana ukumbi wa Sheikh Idrissa Abdulwakil Kikwajuni alipofungua Jukwaa la Biashara la tisa, Zanzibar.Jukwaa hilo lililowashirikisha viongozi wa serikali na wadau wa sekta binafsi, lina kauli mbiu isemayo  ushirikiano baina ya sekta ya umma na sekta binafsi katika kukuza ajira kwa vijana. Alisema kuna malalamiko ya wananchi kuwa baadhi ya sekta binafsi zimekuwa zikiendesha shughuli za utoaji wa huduma, zisizokidhi mahitaji halisi pamoja na malengo ya taifa ya muda mfupi na mrefu.Alisema malalamiko hayo yamekuwa yakielekezwa katika sekta za afya na elimu, hivyo ametaka juhudi zifanyike kwa kuweka mkazo katika uimarishaji wa huduma bora wanazotoa kwa wananchi.Aliwataka wadau wa sekta hizo kuwajengea uwezo wafanyakazi wao kwani kutokuwepo msukumo wa kutosha kusomesha wataalamu wa sekta hizo kutategemea zaidi wataalamu waliosomeshwa na serikali. Hatua ya sekta binafsi kuajiri wataalamu walio na majukumu serikalini, inaathiri utoaji huduma katika maeneo wanayotumikia. Muwe tayari kugharamika kuwajengea uwezo wafanyakazi wenu , alisema. Alisema sio jambo jema kwa maendeleo ya taifa kwa kuwa na wataalamu wengi wasiopenda kufanyakazi katika sekta binafsi, kwa sababu ya ugumu wa kujiendeleza.Alizipongeza sekta binafsi kwa kushirikiana na serikali kuimarisha maslahi ya wafanyakazi, kuitikia wito wake wa kupandisha mishahara ya chini. Aidha, aliwataka waajiri wa sekta binafsi kufikisha michango ya wafanyakazi wao Mfuko wa Hifadhi ya Jamii (ZSSF) ili kuwajengea wafanyakazi mustakbali mwema wa maisha yao na utulivu kazini.Alisema sekta binafsi ina mchango mkubwa kufanikisha serikali kuwa na uchumi wa kati kwa kutumia fursa ambazo hazijafikiwa na baadhi ya fursa hizo ni ile ya uvuvi wa bahari kuu, uendelezaji wa shughulli za kilimo na ufugaji kwa njia za kisasa pamoja uwekezaji katika sekta za nishati na viwanda.Kuhusu uimarishaji Mazingira ya Biashara, Rais Shein alisema serikali imeanzisha Sheria namba 10 ya mwaka 2017 kuhakikisha unakuwepo utaratibu bora na madhubuti wa uendeshaji wa biashara nchini.Alisema wafanyabiashara na wawekezaji huwekeza katika nchi zenye mazingira mazuri ya biashara, hivyo akaomba kuitumia mikutano na majukwaa kuimarisha na kurahisisha maendeleo sekta ya biashara.Waziri wa Biashara na Viwanda, Balozi Amina Salum Ali alisema uanzishaji wa mabaraza ya vijana utaongeza kasi ya kuzitafutia ufumbuzi changamoto zinazowakabili vijana, hususan ya ukosefu wa ajira.Alisema jukwaa hilo litajadili na kupata majibu ya mazingira bora ili kuleta maendeleo ya biashara. Mwenyekiti wa Jumuiya ya wafanyabiashara, wenye viwanda na wakulima, Taufiq Salim Turky alisema chini ya uongozi wa Rais Shein sekta ya utalii imepata mafanikio makubwa kwa ujio wa watalii nchini.Alisema katika miaka nane ya uongozi wake, ujio wa watalii umeongezeka kutoka watalii 150,000 kwa miaka 20 na kufikia watalii 350,000 hivi sasa, huku kukiwa na matumaini makubwa ya kuongezeka hadi kufikia 500,000 ifikapo mwaka 2020. Rais Shein alisema, serikali na sekta binafsi zina lengo moja.