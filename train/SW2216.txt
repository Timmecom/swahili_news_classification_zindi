 TIMU ya Taifa ya vijana walio chini ya umri wa miaka 17 ya Tanzania, Serengeti Boys, imeshika nafasi ya tatu baada ya kuifunga Rwanda kwa penalti 4-3 katika mchezo wa mashindano ya Cecafa ya kutafuta kufuzu Afcon uliochezwa jana Uwanja wa Taifa, Dar es Salaam.Katika mchezo huo, Serengeti Boys ilikuwa ya kwanza kupata bao dakika ya 39 baada ya beki wa Rwanda, Eni Niyomugisha kujifunga akijaribu kuokoa shuti lililopigwa na mshambuliaji wa Serengeti Boys, Edson Jeremia na kudumu hadi mapumziko.Baada ya mapumziko timu zote zilirejea kwa nguvu mpya kila moja akijaribu kupenya ngome ya mpizani wake lakini Uganda walifanikiwa kusawazisha kwa njia ya penalti na Serengeti wakasawazisha kwa penalti baada ya Kelvin John kufanyiwa faulo wakati akienda kufunga, bao likifungwa na Morice Michael dakika ya 81.Wakati Serengeti Boys wakiendelea kushangilia bao la pili, Rwanda walisawazisha dakika ya 87 kwa mpira wa faulo ya adhabu kubwa iliyopigwa na Innocent Mariza na Clever Kazungu akafunga bao kwa shuti akiwa nje ya eneo la penalti na kufanya mchezo umalizike kwa 2-2.Baada ya dakika 90, zilipigwa penalti na Serengeti Boys walifunga penalti 4-3 huku Benard Paul wa Serengeti Boys akipiga nje na kipa wao Mwinyi Yahya akipangua penalti mbili za Rwanda mbele ya Rais wa Shirikisho la Mpira wa Miguu Barani Afrika (CAF) Ahmad Ahmad ambaye alikuwepo uwanjani.Katika mchezo wa fainali, Uganda ilifanikiwa kupata tiketi ya kuungana na Tanzania kuwakilisha ukanda wa Cecafa katika fainali za Afrika zitakazofanyika mwakani hapa Tanzania baada ya kuifungwa Ethiopia kwa mabao 3-1.Mfungaji bora wa michuano hiyo ni Naanol Tesfaye wa Ethiopia na kipa bora ni Alazar Malko wa timu hiyo pia. Mchezaji bora ni Kelvin John wa Serengeti Boys, na timu yenye nidhamu ni Serengeti Boys ya Tanzania.Mashindano ya Cecafa yalianza Agosti 11 yakichezwa katika Uwanja wa Azam Complex na Taifa, Dar es Salaam yakishirikisha timu tisa ambazo ni wenyeji Tanzania, Uganda, Ethiopia, Kenya, Rwanda, Burundi, Djibouti, Sudan na Sudan Kusini.