 TIMU za Jeshi Stars za mpira wa wavu za wanaume na wanawake zinazomilikiwa na Jeshi la Wananchi wa Tanzania (JWTZ) zimefanikiwa kutwaa ubingwa wa taifa wa mashindano ya mchezo huo kwa mwaka 2019.Timu hizo zimenyakuwa mataji hayo baada ya kumalizika kwa mashindano hayo ambayo yaliyofanyika mkoani Morogoro kuanzia Julai 23 hadi 27 mwaka huu na kushirikisha timu saba za wanaume na nne za wanawake .Katika mchezo wa fainali, timu ya Jeshi Stars wanaume iliweza kutwaa ubingwa huo baada ya kushinda seti 3-1 dhidi ya wapinzani wao , ambao ni timu ya MTC ya mkoani Mwanza.Mchezo huo wa fainali uliokuwa na ushindani mkubwa ulichezwa juzi katika viwanja vya Bwalo la Umwema, Manispaa ya Morogoro, ambapo MTC walikuwa wa kwanza kuongoza kwa kupata seti 1-0 dhidi ya Jeshi Stars.Hatahivyo, muda ulivyozidi kusonga mbele , timu ya Jeshi Stars iliweza kuzinduka na kucheza kwa umakini na ustadi mkubwa na kuweza kuutawala mchezo na kuifanya iweze kuzitwaa seti 3-1 hadi mchezo huo unamalizika.Kwa upande wa timu ya Jeshi Stars wanawake , iliweza kutwaa ubingwa huo baaada ya kushinda kwa mbinde seti 3-2 dhidi ya Star Girls inayundwa na wachezaji wengi chipukizi.Timu zingine zilizoonesha ushindani kwenye mahidano hayo upande wa wanaume ni Moro Stars ya mkoani Morogoro ambayo ilishika nafasi ya tatu, wakati upande wa wanawawake ni Kigamboni VC iliyoonesha maajabu kwenye mechi za mzunguko wa kwanza kwa kushinda michenzo yake mitatu .Katika hitimisho la machindano hayo ya klabu bingwa Tanzania Bara kwa mwaka huu , mgeni rasmi kwenye fainali hizo alikuwa ni Katibu Tawala wa Mkoa wa Morogoro, Clifford Tandari ambapo aliutaka uongozi wa Chama cha Mpira wa Wavu kuendelea kuboresha mchezo huo.Katibu wa Shirikisho la Mpira wa Wavu Tanzania (Tava), Alfred Selengia amesema, mabingwa watetezi wa mchezo huo upande wa wanaume timu ya Faru ya Jijini Dar es Salaam haikushiriki mwaka huu kutokana na sababu zilikuwa nje ya uwezo wao pamoja na mabingwa wa wanawake, shule ya sekondari ya Makongo.Timu zilizoshiriki katika mashindano hayo kwa wanaume mbali na hizo nyingine ni Chuo, JKT, Dodoma Kombaini, SUA na Moro Stars wakati timu za wanawake zilizoshiriki ni nne wakiwemo wenyeji timu ya Moro Stars.