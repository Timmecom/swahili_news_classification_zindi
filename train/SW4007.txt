 KOCHA mkuu wa timu ya Biashara United ya Mara Amri Saidi amesema yuko tayari kuachana na timu hiyo endapo hawatalipwa stahiki zao. Akizungumza juzi baada ya sare ya bao 1-1 dhidi ya Alliance FC kwenye mchezo wa Ligi Kuu uliochezwa katika uwanja wa Nyamagana,Amri alisema wachezaji wake hawakuwa na maandalizi mazuri kuelekea mchezo huo jambo ambalo limewafanya kutofanya vyema. Bado changamoto katika timu yangu ni nyingi sana wachezaji wangu wanadai stahihiki zao.Wasipopewa stahiki zao nitaondoka siwezi nitakuwa kama natwanga maji kwenye kinu,   alisema. Alliance FC ilifunga bao lake kupitia Jerryson Tegete katika dakika ya 7 na Biashara United wakasawazisha kupitia kwa Innocent Edwin katika dakika ya 45.Kwa upande wake kocha msaidizi wa timu ya Alliance FC,Habib Kondo alisema timu yake ilifanya kosa moja wapinzani wao wakatumia nafasi hiyo kusawazisha.