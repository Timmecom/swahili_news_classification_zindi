 KLABU ya Mtibwa Sugar imetwaa ubingwa wa Kombe la Shirikisho la Azam baada ya kushinda mchezo wa fainali kwa mabao 3-2 dhidi ya Singida United kwenye uwanja wa Sheikh Amri Abeid Arusha.Ushindi huo unaipa nafasi Mtibwa Sugar kushiriki michuano ya Kombe la Shirikisho Afrika mwakani baada ya takriban miaka kumi. Katika mchezo huo uliokuwa wa funga nikufunge, Mtibwa ilikuwa ya kwanza kupata bao la kuongoza dakika ya 22 kupitia mshambuliaji Salumu Kihimbwa aliyepiga shuti kali lililomshinda mlinda mlango wa Singida, Ally Mustapha  Barthez . Dakika 18 baadaye, kiungo Issa Rashid aliiandikia Mtibwa bao la pili baada ya kupika kona iliyozama moja kwa moja wavuni kabla ya dakika 44, kiungo Salum Chuku kuiandikia Singida bao la kwanza na kufanya mchezo kwenda mapumziko kwa matokeo ya 2-1.Kipindi cha pili kilianza kwa Singida kushambulia kupitia eneo la kati na kucheza mpira wa kasi zaidi ambao ulionekana kuwa na matokeo chanya kwa upande wao hali iliyofanya wachezaji wa Mtibwa kufanya madhambi muda wote na mchezaji wake Rashid kupata kadi nyekundu. Alikuwa kiungo Tafadzwa Kutinyu aliyerudisha matumaini kwa mashabiki wa Singida baada ya kutumia uzembe wa mabeki wa wapinzani wake na kusawazisha bao la pili, hali iliyofanya mchezo kuwa wa kuvutia zaidi.Wakati dakika zikielekea ukingoni na kila mtu kuamini kuwa huenda mchezo ungeenda katika muda wa nyongeza, winga Ismail Mhesa alipeleka shangwe kwa wapenzi wa Mtibwa baada ya kukwamisha bao la tatu akitumia pasi nzuri ya Kelvin Sabato. Mara ya mwisho Mtibwa Sugar kushiriki michuano ya kimataifa ilikuwa mwaka 2004 ambapo walicheza na Mamelodi Sundown ya Afrika Kusini, lakini wakashindwa kwenda kucheza mechi ya marudiano hali iliyowafanya kufungiwa miwka mitatu na CAF.Tangu kupata adhabu hiyo Mtibwa Sugar iliwahi kutwaa ubingwa wa Ligi Kuu Bara mara mbili mfululizo msimu wa mwaka 1999/2000- 2000/2001, haijawahi kufuzu kushiriki michuano ya kimataifa, jambo lililozua utata miongoni mwa mashabiki kwamba baada ya kufuzu itakuwaje. Akilizungumzia hilo, Katibu Mkuu wa TFF, Kidao Wilfred alisema:  Kwa mujibu wa kanuni zetu bingwa wa michuano hii ndio mwakilishi wetu wa Kombe la Shirikisho Afrika  niishie hapo .