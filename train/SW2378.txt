 WIZARA ya Ardhi, Nyumba, Maji na Nishati imesema wananchi wa Zanzibar wataondokana na tatizo la majisafi na salama mwaka 2020, baada ya kukamilika kwa miradi muhimu, inayotekelezwa na serikali na washirika wake wa maendeleo.Naibu Waziri wa Ardhi, Nyumba, Maji na Nishati, Juma Makungu alisema hayo jana mjini Unguja, wakati akijibu hoja mbalimbali zilizowasilishwa na wajumbe waliotaka kujua lini tatizo la majisafi na salama litamalizika.Makungu aliitaja baadhi ya miradi ya majisafi na salama inayotekelezwa na washirika wa maendeleo ikiwemo Shirika la Misaada la Japan (JICA) ambalo linasimamia mradi wa maji safi na salama Mkoa wa Mjini Magharibi Unguja.Alisema mradi huo ni muhimu kwani umejikita kutmaliza tatizo la majisafi na salama Mkoa wa Mjini Magharibi kwenye baadhi ya shehia. Aliutaja mradi mwingine wa Serikali ya India wa uimarishaji wa miundombinu ya maji mjini upo katika hatua ya kumtafuta mkandarasi.Alisema ukimalizika utasaidia kulipatia ufumbuzi tatizo la maji na kuyawezesha baadhi ya maeneo ya mjini kupata huduma bila shida. Aliutaja mradi mwingine wa uchimbaji visima na usambazaji maji vijijini unaofadhiliwa na Serikali ya China kuimarisha huduma za majisafi Chaani Bandamaji kwa kuchimba visima viwili na kazi za ulazaji mabomba.Katika mradi huo wanajenga matangi na kulaza mabomba ya kusambaza majisafi na salama. Makungu alisema mradi wa uendelezaj visima vya Ras Al- Khaimah na ujenzi wa visima Unguja na Pemba unaendelea kwa hatua nzuri.Alisema kazi zinazofanyika kwa sasa ni pamoja na kuviendeleza visima vilivyochimbwa pamoja na gharama za umeme na ununuzi wa mabomba. Alisema mradi wa Rasilkhema umetengewa jumla ya Sh bilioni 4 kwa ajili ya kukamilisha visima hivyo na kuanza uzalishaji wa maji.