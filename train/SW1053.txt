 FAMILIA ya Naomi Marijani, mwanamke anayedaiwa kuuawa na mumewe Khamis Luongo kisha kuchomwa moto kwa kutumia magunia mawili ya mkaa, imesema bado haina imani kama ndugu yao huyo kuteketezwa kwa moto wa mkaa.Kauli yao hiyo imekuja baada ya Jeshi la Polisi kupitia kwa Mkuu wa Upelelezi wa Wilaya ya Kigamboni, Thobias Walelo kubainisha kuwa Naomi ameuawa na mumewe huyo ambaye baada ya tukio hilo alichimba shimo na kuuchoma moto mwili wake kwa kutumia mkaa magunia mawili.Walelo alisema, Jeshi la Polisi lilimhoji Luongo aliyekiri kutekeleza mauaji hayo na kuwa aliuchomea mwili nyumbani kwake Gezaulole Kigamboni, hatua iliyowafanya wataalamu kutoka Jeshi la Polisi kufuatilia mabaki ya mwili wa marehemu Kigamboni ili kuchukua mabaki ya mwili kwa uchunguzi ili kubaini ukweli kama mabaki hayo ni mwili wa Naomi.Jana gazeti hili liliwasili nyumbani kwa dada wa marehemu, Salma Marijani aishiye, Mbweni- Ubungo, Dar es Salaam na kuzungumza na Msemaji wa familia Wiseman Marijani ambaye alibainisha kuwa hawana imani kama ndugu yao amechomwa moto kweli. Hata hivyo alisema kuwa familia itaendelea kusubiri majibu ya Polisi. Alisema mtuhumiwa huyo amedanganya wanafamilia kuwa ndugu yao amesafiri nje ya nchi baada ya kupata mwanaume mwingine huku akijua fika kuwa amemuua.