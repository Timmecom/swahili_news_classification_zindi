 Mchezo huo wa raundi ya 19 ni muhimu kwa Yanga kuondoka na pointi tatu ili kuendelea kufukuzana kwa ukaribu na mahasimu wao Simba SC ambao kwa sasa wapo kileleni mwa msimamo wa ligi hiyo.Ushindi wa juzi wa Simba wa bao 5-0 dhidi ya Mbao FC uliwafanya wazidi kujikita kileleni baada ya kufikisha pointi 45 wakiwaacha Yanga walio nafasi ya pili wakiwa na pointi 37, hali inayozidisha presha kwa mabingwa watetezi, Yanga.Kwa maana hiyo, Yanga ambao Jumapili iliyopita walitinga hatua ya robo fainali ya Kombe la Shirikisho la Azam kwa kuichapa Majimaji FC mabao 2-1, watataka kucheza kufa kupona washinde na kulipunguza pengo hilo la pointi nane ili wazidi kujipa matumaini ya kuweza kupambana kuwania ubingwa.Mwenyekiti wa Kamati ya Mashindano ya Yanga, Hussen Nyika alisema kuwa timu yao ipo kamili kukabiliana na wapinzani wao hao na watahakikisha wanazoa pointi tatu kwenye mchezo huo ili kuzidi kujiweka kwenye nafasi nzuri ya kuutetea ubingwa wao.Amesema, wanakuwa kwenye wakati mgumu wanapokuwa kwenye viwanja vya ugenini, lakini kutokana na kuwa na mashabiki wengi Mtwara hivyo wakiwa kwenye Uwanja huo wa Nangwanda wanahisi kama wapo nyumbani.Ameongeza kuwa, kikosi chao kipo kamili kwa mchezo huo na taarifa nzuri ni kwamba beki wao wa kushoto Gadiel Michael ambaye aliukosa mchezo uliopita dhidi ya Majimaji ameshajiunga na wenzake. Kikosi kipo tayari tumepokewa vizuri na mashabiki wetu hapa Mtwara, kikosi kipo kamili beki wetu Gadiel ambaye tulimkosa kwenye mchezo wa Majimaji kutokana na kuwa na matatizo ya kifamilia ameshajiunga na wenzake na atakuwepo kwenye mchezo huo. Beki na nahodha wetu Nadir Haroub kutokana na kupata msiba wa kufiwa na mwanawe yeye hatokuwepo ila kwenye mchezo wetu ujao wa kimataifa atakuwepo,  alisema Nyika.