 YANGA imefanya usajili wa wachezaji nyota lukuki kuelekea msimu ujao wakiwa na kiu ya kusaka mataji waliyoyakosa msimu uliomalizika na ili kufanikisha hilo, wameamua kuja na akili mpya katika kipindi hiki cha usajili.Mpaka sasa Yanga imefanikiwa kunasa saini za wachezaji nane wapya wa kimataifa ambao watajumuika na kiungo Papy Tshishimbi, kipa Klaus Kindoki na kukamilisha idadi kamili ya wachezaji 10 wa kigeni.Lakini pamoja na hayo, bado Yanga haijachoka kutafuta, inaendelea kutupia jicho huku na huko kuangalia kama inaweza kupata jembe lingine na ikamjumuisha kwenye usajili wake wa Caf kwa ajili ya michuano ya kimataifa ya Klabu Bingwa Afrika watakayoshiriki msimu ujao.Chanzo makini kutoka ndani ya uongozi wa timu hiyo kimesema, uongozi huo umemweka Kindoki kama chambo endapo atapatikana mchezaji mzuri, kwamba yeye ndiye atakayekatwa kwa ajili ya kupisha usajili huo na ipo tayari kugharamikia pesa za kuvunja mkataba wake na kulipa kiasi cha Dola za Marekani 250 mpaka 500 ili iwe na kikosi imara na thabiti kuelekea msimu ujao.Hiyo ni kutokana na Shirikiso la Soka barani Afrika (Caf) kueleza wazi kuwa baada ya kufungwa kwa dirisha la usajili Julai 10, mwaka huu watatoa fursa ya siku tisa na kisha siku 10 nyingine tena kwa klabu kusajili wachezaji wapya lakini kwa sharti ya kulipa fidia ya dola hizo. Sawa timu imesajili lakini kama kuna nafasi ya kupatikana mtu mwingine wa kimataifa na mwenye uwezo na msaada mkubwa kwa timu basi tumekubaliana kumpunguza Kindoki ili kumpa nafasi huyo mchezaji mpya. Hata yeye Kindoki mwenyewe hana tatizo kwa sababu tangu katika mazungumzo ya awali tulishakubaliana kama tutampa pesa za kuvunja mkataba wake basi tutakuwa tumemalizana naye kwa amani tu wala hakuna tatizo, ndiyo maana tukaona basi tuwe naye lakini ikitokea imebidi kuongeza mchezaji basi yeye ndiye atampisha,  alisema kigogo huyo kwa sharti la kutotajwa jina gazetini.Yanga imeamua kufanya maamuzi hayo ikiwa haina shida kwenye upande wa mlinda mlango baada ya kufanikisha usajili wa kipa wa timu ya taifa ya Kenya, Farouk Shikalo aliyekuwa akiidakia Bandari FC inayoshiriki Ligi Kuu Kenya.Wachezaji wengine wa kigeni waliotua Yanga ni pamoja na Issa Bigirimana, Patrick Sibomana, Sadney Urikhob, Maybin Kalengo, Juma Balinya, Lamine Moro na Suleyman Mustapha wanaoungana wazawa Ally Mtoni  Sonso , Ali Ali, Mapinduzi Balama na Abdulaziz Makame.