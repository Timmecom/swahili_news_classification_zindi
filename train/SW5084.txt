 WADAU wa kilimo cha alizeti mkoani Dodoma, wameiomba serikali kuandaa mafunzo maalumu kwa maofisa ugani kuwaongezea uwezo katika kutoa elimu stahiki kwa wakulima.Ombi hilo lilitolewa na wadau hao wakati wa kikao cha wajumbe wa Bodi ya Taasisi ya Kuendeleza Mifumo ya Masoko ya Kilimo Tanzania (AMDT), ambao walifanya ziara hivi karibuni mkoani Dodoma kujifunza na kuona changamoto zinazowakabili wakulima.Wadau katika Wilaya za Bahi na Kongwa wamesema, changamoto kubwa ambayo wakulima hao wanakabiliana nazo ni kukosekana kwa wataalamu wa kilimo waliobobea katika kilimo cha zao hilo.Wamesema pamoja na changamoto hiyo, pia kuna idadi ndogo ya maofisa ugani ukilinganisha na mahitaji halisi ya idadi ya wakulima waliopo katika maeneo mengi mkoani humo.Mmoja wa wadau hao, Yohana Mwanjara ambaye anajihusisha na usambazaji wa mbegu na pembejeo kwa ajili ya alizeti amesema, licha ya jitihada kubwa ambayo serikali imekuwa ikifanya kwa kushirikiana na wadau mbalimbali, bado tatizo la ukosefu wa wataalamu wenye weledi wa zao hilo ni kikwazo kikubwa.Amesema wengi wa wataalamu waliopo hawaendani na mabadiliko na teknolojia za kilimo zilizopo na hivyo kuwa kikwazo katika kumsaidia mkulima."Unamkuta mkulima anahangaika kupata maarifa ya nini cha kufanya lakini hawezi pata msaada matokeo yake unakuta mkulima huyu anaishia kulima tu kwa mazoea," amesema Mwanjala.Ofisa Kilimo wa Wilaya ya Kongwa, Jackson Shija amekiri kuwepo kwa tatizo hilo na kuongeza kuwa mbali na changamoto ya elimu duni ya zao la alizeti kwa maofisa ugani, aliitaja changamoto nyingine kuwa ni uwepo wa idadi ndogo ya maofisa ugani kama kikwazo kingine katika kumfikia mkulima mmoja mmoja."Idadi yetu ni ndogo ukilinganisha na idadi ya wakulima waliopo, hali hii imetulazimu wakati mwingine kuwatumia maofisa mifugo kusaidia kwenye maeneo ambapo hatuwezi kufika na hii kiukweli ni changamoto kubwa maana hata ambapo tunaweza fika wakati mwingine unakuta baadhi yetu uelewa wa zao hili kuwa ni mdogo na hata kuzidiwa maarifa na wakulima," amesema Shija.Hadi sasa takribani maofisa kilimo 38 pekee ndio wanaotajwa kupata mafunzo maalumu kuhusu zao hilo ndani ya mkoa huo, idadi inayotajwa kuwa ni ndogo ukilinganisha na idadi ya wakulima takribani 33,400 waliopatiwa mafunzo rasmi ya zao hilo.Katika kuhakikisha mkoa wa Dodoma unaondokana na changamoto hiyo, na kulifanya zao hilo kama mojawapo ya mazao ya kibiashara yanayotegemewa na mkoa huo, uongozi wa Serikali mkoani humo umeanza mkakati wa kuwapatia mafunzo maalumu maofisa ugani ili kuwaongezea umahili katika kutoa elimu na huduma kwa wakulima.Hatua hiyo inatajwa kuwa itachochea katika kuongeza hamasa kwa wakulima wengi kujihusisha na kilimo cha zao hilo na hivyo kuvutia wawekezaji wengi kuwekeza viwanda vitakavyokuwa vikichakata mazao yatokanayo na zao hilo.Katibu Tawala wa Mkoa wa Dodoma, Maduka Kessy amesema wao kama mkoa wanatambua uwepo wa tatizo hilo na tayari hatua mbalimbali zimekwisha anza kuchukuliwa kwa lengo la kuhakikisha mkoa wa Dodoma unaondokana kabisa na ukosefu wa wataalamu wasiokuwa na maarifa ya kujitosheleza.Ameongeza kuwa kwa kuanzia uongozi wa mkoa huo umekirasimisha kituo cha utafiti wa kilimo cha Hombolo, mkoani Dodoma, kuwa kituo kitakachotoa mafunzo ya ubobevu kwa wataalamu wa kilimo katika mazao ya alizeti na ufuta. Maduka aliongeza kuwa hatua hiyo itasaidia katika kuwaongezea maarifa wataalamu wa kilimo na hivyo kuondokana na tatizo hilo."Pamekuwepo na dhana kwamba Afisa Kilimo yoyote anayomaarifa ya kila zao, dhana hii kiukweli imekuwa ikiturudisha nyuma maana haiwezekani maafisa hawa wakajua kila kitu kwenye kilimo, na ndio maana sisi kama mkoa tumeliona na tumeanza mchakato wa kukipandisha hadhi kituo cha Hombolo ili kiweze kutoa mafunzo ya Ubobevu wa zao la Alizeti" amesema Bwana Maduka.Katika kuunga mkono jitihada za mkoa wa Dodoma, Taasisi ya Kuendeleza Mifumo ya Masoko ya Kilimo nchini (AMDT), Kupitia Mradi wake wa alizeti ni mmoja wa wadau walioitikia wito huo kwa kushirikiana na wadau wengine katika kumwezesha Mkulima pamoja na maofisa ugani kwa kuwapata elimu stahiki pamoja na mbegu bora zenye kuleta tija katika kilimo cha Alizeti.Meneja wa Mradi wa Alizeti, Martin Mgalah kutoka Taasisi ya Kuendeleza Mifumo ya Masoko (AMDT), amesema taasisi yao imelenga kumsaidia mkulima kupata elimu sahihi na masoko ambayo yatamwezesha mkulima katika kufungua fursa mbalimbali za kiuchumi."Taasisi ya AMDT imelenga sana Kumwezesha mkulima mdogo kuweza kupata elimu na maarifa ya namna nzuri ya kufanya kilimo cha Alizeti, Maana sisi kama taasisi tunaina fursa iliyopo na tungependa mkulima huyu mdogo anufaike nayo," alisema Mgalah.Kwa Upande wao baadhi ya wakulima wa zao hilo, Jackson Mazoya na Angelina Sudayo kutoka wilaya ya Bahi na Kongwa wameipongeza Taasisi ya Kuendeleza Mifumo ya Masoko na Uongozi wa Mkoa wa Dodoma kwa jitihada wanazozifanya, wameiomba serikali kwa kushirikiana na wadau wake kuhakikisha mpango huo unatekelezwa kwa wakati ili wakulima waweze kunufaika kupitia zao hilo.Taasisi ya Kuendeleza Mifumo ya Kimasoko Katika Kilimo Tanzania, AMDT imekuwa ikitekeleza miradi mbalimbali katika mikoa 15 nchi ambapo mpaka sasa Zaidi ya wakulima 150,000 wamekwisha fikiwa kupitia mradi huu ambao lengo lake kubwa ni kumwezesha mkulima mdogo kupata tija katika kilimo hicho kwa kulima na kuzingatia kanuni bora za kilimo.