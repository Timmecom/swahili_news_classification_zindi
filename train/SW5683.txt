 RAIS John Magufuli ametoa mwito kwa jumuiya ya kimataifa, kuondoa vikwazo vilivyowekwa dhidi ya Zimbabwe.Pia, amempongeza Rais wa Zimbabwe, Emmerson Mnangagwa kwa hatua madhubuti za kufanya mageuzi ya kiuchumi katika nchi hiyo, Aidha, amesema Tanzania itaiuzia Zimbabwe tani 700,000 za mahindi kutokana na nchi hiyo kukabiliwa na upungufu wa chakula.Rais Magufuli alisema hayo jana baada ya kufanya mazungumzo rasmi kati yake na Rais wa Zimbabwe, Emmerson Mnangagwa yaliyofanyika Ikulu Jijini Harare.Vikwazo vya uchumi Dk Magufuli alimpongeza rais huyo, aliisihi jumuiya za kimataifa kuiondolea Zimbabwe vikwazo vya kiuchumi.Alisema katika kipindi kifupi tangu Rais Mnangagwa aingie madarakani, hali ya uchumi imeanza kuimarika ambapo kwa sasa uchumi wa Zimbabwe unakua kwa wastani wa asilimia 3.5, mwaka ujao unatarajiwa kukua kwa wastani wa asilimia 4.2 na mwaka unaofuata utakuwa kwa wastani wa asilimia 4.4.Kutokana na hali hiyo, alisisitiza kuwa jumuiya ya kimataifa inatakiwa kuondoa vikwazo mbalimbali vilivyowekwa dhidi ya Zimbabwe kwa kuwa vikwazo hivyo, vinawaumiza wananchi wa Zimbabwe, wakiwamo watoto na wanawake.Chakula, ushirikiano Alieleza kuwa katika msimu uliopita, Tanzania ilipata ziada ya chakula ya tani milioni 3.3 baada ya kuvuna tani milioni 16.8, ambapo kati yake mahitaji ya nchi ni tani milioni 13.5. Katika mazungumzo hayo, Magufuli aliikaribisha Zimbabwe kujifunza jinsi Tanzania inavyotoa mafunzo ya kujenga taifa kwa vijana kupitia Jeshi la Kujenga Taifa (JKT). Alibainisha kuwa JKT inasaidia vijana kuwa wazalendo wa kweli, kuwa na nidhamu na wakakamavu. Pia alielezea kutofurahishwa kwake na kutofanyika kwa Kamati ya Kudumu ya Pamoja (Joint Permanent Commission   JPC) tangu mwaka 1998, hali iliyosababisha kukosekana kwa msukumo wa kutosha wa kutekeleza maeneo muhimu ya uhusiano yenye kuimarisha uchumi wa pande zote. Hivyo, alitaka mawaziri na wataalamu kufanya kikao cha JPC ndani ya mwezi mmoja. Aidha, Rais Magufuli alisisitiza kuwa Tanzania itaendelea kuwa rafiki wa kweli wa Zimbabwe na aliahidi kuwa tayari kupeleka walimu watakaofundisha lugha ya Kiswahili katika shule na vyuo vya Zimbabwe.Alitoa wito kwa wafanyabiashara na wawekezaji wa Tanzania na Zimbabwe, kuongeza biashara kati ya nchi hizo ikilinganishwa na hali ilivyo hivi sasa, ambapo kiwango cha biashara katika nchi hizo ni Sh bilioni 22.578 tu.Rais Magufuli kwa mara nyingine aliwapa pole Rais na wananchi wote wa Zimbabwe, kwa kupoteza watu takribani 400 waliofariki dunia katika mafuriko yaliyosababishwa na kimbunga Idai, kilichoikumba Zimbabwe Machi mwaka huu.Alisema Watanzania wanaungana na ndugu zao Wazimbabwe katika majonzi ya kuondokewa na jamaa zao na wanawaombea kwa Mwenyezi Mungu, aziweke roho zao mahali pema peponi.Kuhusu uhusiano wa Tanzania na Zimbabwe, ulioasisiwa na Baba wa Taifa Mwalimu Julius Nyerere na Mzee Robert Mugabe, alisema Tanzania inatambua na inathamini uhusiano huo wa kihistoria na kidugu na jukumu lililopo sasa ni kuelekeza nguvu nyingi zaidi katika uhusiano na ushirikiano wa kiuchumi, utakaoziwezesha Tanzania na Zimbabwe kuongeza biashara na uwekezaji.Alisema katika mazungumzo yake ya faragha na Rais Mnangagwa, wamekubaliana kusimamia ipasavyo makubaliano yaliyopo katika Kamati ya Pamoja ya Kudumu (Joint Permanent Commission   JPC) kwa manufaa ya nchi zote mbili. Ujio wangu hapa Zimbabwe ni kuthibitisha kuwa urafiki wetu bado upo imara na sisi Tanzania tumejipanga kuuimarisha zaidi, tunataka tufanye biashara zaidi na ninyi ndugu zetu wa Zimbabwe ili tukuze uchumi wa nchi zetu na kuongeza kipato cha wananchi wetu,  alisisitiza Dk Magufuli.Kauli ya Mnangagwa Kwa upande wake, Rais Mnangagwa alimshukuru Rais Magufuli kwa utayari wake wa kutoa mahindi kwa ajili ya kusaidia upungufu wa chakula nchini Zimbabwe.Alisisitiza kuwa Wazimbabwe watafurahi kupata chakula kutoka kwa ndugu zao Watanzania. Kuhusu maeneo mengine ya ushirikiano ambayo mawaziri walijadiliana kabla ya mazungumzo hayo, Rais Mnangagwa alisema Zimbabwe ipo tayari kuyatekeleza na kukamilisha maeneo mapya, yatakayokubalika na kutiwa saini makubaliano yake.Baadhi ya maeneo hayo ni pamoja na Zimbabwe kuitumia bandari ya Mtwara katika kusafirisha mizigo yake, kushirikiana katika utalii na usafiri wa anga, kubadilishana utaalamu katika kilimo, mifugo na uvuvi. Baada ya mazungumzo hayo, viongozi hao walikutana na waandishi wa habari na kuwaeleza juu ya yaliyojiri wakati wa mazungumzo.Aidha, akizungumza katika hafla ya kumkaribisha Dk Magufuli nchini humo, Rais Mnangagwa alimshukuru Rais Magufuli kwa kukubali mwaliko wake, na kumthibitishia kuwa yeye na wananchi wa Zimbabwe, wanatambua kuwa Watanzania ni ndugu zao, waliojitolea kwa dhati katika ukombozi wao wakiongozwa na dhamira ya dhati ya Mwalimu Nyerere.Alimshukuru Rais Magufuli kwa kuwa kiongozi wa kwanza katika nchi za Jumuiya ya Maendeleo Kusini mwa Afrika (SADC) kutoa msaada wa chakula, dawa na vifaa vya kujihifadhi wakati Zimbabwe ilipokumbwa na mafuriko, yaliyosababishwa na kimbunga Idai Machi 2019.Alisema msaada huo uliwagusa Wazimbabwe wengi na kuwakumbusha umuhimu wa kuchukua tahadhari dhidi ya majanga na mabadiliko ya tabia nchi.Alisisitiza kuwa Zimbabwe itabaki kuwa rafiki na ndugu wa kweli wa Tanzania. Alimhakikishia Rais Magufuli kuwa nchi hiyo ipo tayari kukuza zaidi ushirikiano wa kiuchumi, kwa kuongeza biashara na uwekezaji na kushirikiana katika usafiri wa anga.Alimshukuru Dk Magufuli kwa kumpa mbinu mbalimbali za kiuongozi, ikiwemo kuondoa watumishi hewa, ambao wamekuwa mzigo mkubwa kwa serikali.Aliahidi kudumisha ushirikiano kati ya chama chake ZANU-PF na Chama Cha Mapinduzi (CCM). Dhifa hiyo ya kitaifa ilihudhuriwa na Makamu wa Rais wa Kwanza wa Zimbabwe, Constantino Chiwenga, mke wa Rais wa Zimbabwe, Amai Auxillia Mnangagwa, Makamu Mwenyekiti wa CCM Tanzania Bara, Philip Mangula, viongozi wa ZANU-PF, mawaziri wa Tanzania na Zimbabwe na mtoto wa Baba wa Taifa na Mjumbe wa Kamati Kuu ya CCM, Makongoro Nyerere.Aidha, Rais Magufuli alimaliza ziara yake nchini Zimbabwe kwa kutembelea na kuweka shada la maua katika eneo la kumbukumbu ya mashujaa wa ukombozi wa Zimbabwe.Dk Magufuli aliwasili jijini Harare nchini humo katika ziara yake ya siku mbili juzi, ambapo alipokewa na mwenyeji wake, Rais Mnangagwa kisha kukagua gwaride rasmi, lililoandaliwa kwa ajili yake na kupigiwa mizinga 21.Katika ziara hiyo, Rais Magufuli aliongozana na viongozi mbalimbali wakiwemo Mangula, Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi, Waziri wa Mifugo na Uvuvi, Luhaga Mpina na Waziri wa Kilimo, Japhet Hasunga.