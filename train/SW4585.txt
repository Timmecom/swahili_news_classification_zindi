 WILAYA ya Kilwa mwishoni mwa wiki imeendesha mkutano wa wadau wa bandari kwa lengo la kuangalia urasimishaji wa bandari bubu zilizopo wilayani humo zipatazo 27.Mkuu wa wilaya hiyo Christopher Ngubiagai amewataka wajumbe wa mkutano huo kuhakikisha kwamba wanafanikisha kikao kwa kuangalia umuhimu na faida ya urasimishaji.Alisema hali ya sasa ya uchumi, jamii na usalama inahitaji kuwa na bandari zinazotambulika ambazo zitaendeshwa kwa kufuata kanuni zilizopo kwa maslahi ya wananchi wa Kilwa na taifa kwa ujumla.Alisema kuwepo kwa bandari bubu ni hatari kwa usalama wa Kilwa na taifa hasa zinapotumika kwa ajili ya kupitisha magendo au kutumika kupitisha biashara haramu ya watu. Aidha alisema kiuchumi bandari bubu zinakosesha serikali na halmashauri pato lake na pia kuwa kikwazo kwa wawekezaji.Alisema mathalani wilaya yake imeulizwa na kampuni ya Kimarekani inayoyataka kuwekeza katika kilimo cha mpunga wilayani humo uwezo wa bandari katika kupokea na kusafirisha mizigo.Kampuni hiyo ya Ameritan International of Lousiana imeomba kupewa ekari 2,500 kwa ajili ya kulima mpunga na kuwa na kiwanda cha kumenya mpunga katika kijiji cha Matandu.Alisema kwa kuwekeza kwenye bandari kutasaidia pia kuimarisha uwekezaji wa viwanda mbalimbali ambavyo mizigo yake lazima itumie bandari.Kwa sasa Kilwa inatarajiwa kuwa na kiwanda kikubwa cha mbolea chenye uwekezaji wa Sh trilioni 3 ambacho uwapo wa bandari rasmi utasaidia kutoa thamani zaidi ya uwekezaji.Pamoja na bandari hizo kuliongezea pato taifa, pia zitasaidia kuimarisha ulinzi katika fukwe kwani vyombo vya usalama vitakuwepo daima kusaidiana na wananchi kuhakikisha bahari iko salama.Wakizungumzia umuhimu wa urasimishaji wa maeneo hayo wadau mbalimbali akiwemo Mbunge wa Kilwa Kusini, Suleiman Bungala maarufu kama Bwege aliitaka Mamlaka ya Bandari nchini (TPA) kukaa na halmashauri ya Kilwa kuzungumzia bandari ya Kilwa Kivinje.Bandari ya Kilwa Kivinje imebaki kuwa magofu na inatakiwa kuangaliwa miundombinu yake ili kurejea katika hali yake ya zamani. Katika ramani ya dunia, bandari ya Kilwa Kivinje ndiyo inayotambulika kama eneo la kukimbilia.Mkaguzi wa vyombo vya majini, David Chiragi aliitaka halmashauri ya Kilwa na TPA kukaa pamoja kujua nani mwenye haki katika bandari hiyo kabla ya kuanza kuihangaikia kuirejesha katika ubora wake wa zamani.Aidha, aliwataka wanasiasa na watendaji kutambua umuhimu wa kurasimisha bandari bubu zipatazo 27 wilayani humo ili kujiongezea kipato na pia kuwezesha uwekezaji.Kaimu Mkurugenzi TPA, Ablai Salim alisema kwamba amefurahishwa na mkutano huo ambao umelenga kuzungumzia urasimishaji wa bandari katika wilaya za Kilwa.Alisema urasimishaji utajumuisha kutwaa ardhi, kujenga ofisi na miundombinu ikiwamo gati na pia kukubaliana namna ya uendeshaji.Alisema urasimishaji wa bandari bubu ambao pia unafanyika mkoani Mwanza umelenga kubadili sura za uendeshaji wa bandari na muonekano wake na kwamba shauri hilo linahitaji mazungumzo na maelewano ili kukamilisha sheria zilizopo.Katika mkutano huo washiriki walielezwa uhusiano wa Mamlaka ya Bandari nchini (TPA) na Wakala wa Meli (TASC) kazi yao ni kutoa leseni kwa wanaotaka kuendesha bandari baada ya kukidhi vigezo ikiwamo kuingia makubaliano na TPA.