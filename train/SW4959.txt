 YANGA jana iliendeleza wimbi la ushindi kwenye Ligi Kuu baada ya kuifunga Prisons mabao 2-1 kwenye Uwanja wa Uhuru Dar es Salaam.Matokeo hayo yanaifanya Yanga iendelee kukaa kileleni mwa msimamo wa ligi hiyo ikiwa na pointi 80 juu ya Simba iliyo nafasi ya pili kwa pointi 72 lakini mabingwa hao watetezi wakiwa na mechi pungufu.Pappy Tshishimbi ndiye aliyeiweka Yanga mbele kwa kuifungia bao la kuongoza dakika ya 23. Tshishimbi alifunga bao hilo kwa kichwa akiunganisha pasi ya mpira wa adhabu iliyopigwa na Ibrahim Ajib.Prisons ilisawazisha bao hilo katika dakika ya 33 kupitia kwa Ismail Kada baada ya kuunganisha vema mpira wa kona uliopigwa na Salum Kimenya. Kuingia kwa bao hilo kulirudisha matumaini ya Prisons na sasa kuonekana wakilishambulia lango la Yanga, hata hivyo safu ya Yanga ilikuwa imara na kulazimika kwenda mapumziko wakiwa na sare hiyo.Kipindi cha pili kilianza kwa kila upande kutaka kupata bao la kuongoza, lakini Yanga iliyotawala karibu mchezo mzima ndio ilifanikiwa katika dakika ya 67 ambapo Heritier Makambo alifunga bao la pili kwa kichwa akiunganisha krosi ya Paul Godfrey. Bao hilo la Makambo linafanya mbio za kuwania kiatu cha dhahabu ziwe kali kwani sasa analingana na Salum Aiyee wa Mwadui na Meddie Kagera wenye mabao 16 kila mmoja. Ligi hiyo inaendelea tena leo ambapo Simba itakuwa kwenye uwanja wa Sokoine Mbeya kucheza na Mbeya City.