 MBAO yafa kiume, Simba mmh! Tanzania imeendelea kutia aibu katika mashindano ya Kombe la SportPesa baada ya timu zake zilizobaki kuondolewa katika mechi za nusu fainali zilizofanyika jana kwenye Uwanja wa Taifa jijini Dar es Salaam.Huu ni msimu watatu kufanyika kwa mashindano hayo na mara mbili Gor Mahia ilitwaa ubingwa na kucheza dhidi ya Everton na mwaka huu baada ya mabingwa hao kuvuliwa ubingwa na Mbao, wengi walifikiria kuwa mwaka huu ni wa timu za Tanzania. Mabingwa wa Tanzania Bara Simba ndio walikuwa wa kwanza kutupwa nje ya mashindano hayo baada ya kukubali kichapo cha mabao 2-1 kutoka kwa Bandari ya Kenya, huku Mbao FC ikifungwa kwa penalti 6-5 baada ya kutoka suluhu katika dakika 90 za kawaida za mchezo huo.Tanzania katika mashindano hayo iliwakilishwa na timu nne na Kenya nne, ambapo Yanga na Singida United ziliondolewa mapema kabisa. Yanga iliondolewa na Kaliobang baada ya kufungwa katika mchezo huo, huku Singida nayo ilitolewa mapema kabisa katika mashindano hayo. Simba pamoja na kutolewa katika mashindano hayo, ndio ilikuwa ya kwanza kuandika bao la kuongoza lililofungwa na Meddie Kagere katika dakika ya 45 baada ya kupenyezewa mpira na Chama. Bandari walipata bao la kusawzisha kwa penalti katika dakika ya 54 baada ya mchezaji wao, Msaga Darius kuchezewa vibaya na Mzamiru Yassin katika eneo la hatari.Bandari waliandika bao la ushidi lililoitupa Simba nje ya mashindano hayo ya kumaliza ndoto ya timu hiyo kucheza na Everton katika dakika ya 73 mfungaji akiwa ni Wilbeforce Lugogo. Katika dakika ya 82 Haruna Niyonzima aliikosesha timu yake bao katika dakika ya 82 baada yakutengenezewa nafasi nzuri na Emmanuel Okwi huku Okwi naye alishindwa kufunga katika dakika ya 85.Kikosi cha Simba Aishi Manula, Nicholaus Gyan, Mohamed Hussein, Juuko Murshid/ Wawa, Lamine Moro, James Kotei, Hassan Dilunga/Haruna Niyonzima, Mzamiru Yassin/Jonas Mkude, Meddie Kagere, Sadney Urikhob/ Emmanuel Okwi na Clatous Chama/ Kichuya.