 RAIS wa Shirikisho la Soka Tanzania (TFF), Wallace Karia amechaguliwa bila kupingwa kuwa Rais wa Baraza la vyama vya soka Afrika Mashariki na Kati (Cecafa) katika uchaguzi mkuu uliofanyika mjini Kampala, Uganda jana. Uchaguzi huo ulifanyika baada ya viongozi waliokuwepo kumaliza muda wao tangu mwezi uliopita.Karia ataongoza baraza hilo kwa miaka minne, akichukua mikoba iliyoachwa na rais wa zamani wa Shirikisho la Soka la Sudani (SFA) Mutasim Gafaar aliyemaliza muda wake. Katika uchaguzi huo, makamu wa kwanza wa rais amechaguliwa Francis Amin kutoka Sudan Kusini na makamu wa rais wa pili ni Esayas Jiro wa Ethiopia.Akijibu maswali ya waandishi wa habari jana baada ya kumalizika kwa uchaguzi huo, Karia alisema mambo atakayofanyia kazi ni pamoja na suala la udhamini. Tutajipanga ili kupata wadhamini lakini hawawezi kuja hivi hivi bila sisi wenyewe kuwa wawazi na kuwajibika kuwa waadilifu na kuhakikisha kwamba angalau kile kidogo tunachokipata tunafanya mambo yanayoonekana, alisema.Alisema uhakika wa wadhamini kuja upo kwani tayari wapo baadhi wamekuwa wakiunga mkono kama Shirikisho la soka la kimataifa (Fifa) na lile la Afrika (Caf) na la Ulaya Uefa. Rais huyo alisema mashirikisho hayo yamekuwa yakiwasaidia hasa kwenye soka la vijana ila michuano ya Chalenji wamekuwa wakibeba jukumu wenyewe.Alisema iwapo watatengeneza mipango mikakati mizuri wataleta misaada itakayosaidia kuendesha mashindano ya Cecafa. Kuhusu kutanua soka la ufukweni, alisema watahakikisha na nchi nyingine za ukanda huo zinashiriki kikamilifu huku akizitaja Ethiopia, Sudan, Sudan Kusini na Eritrea.Wakati huohuo Katibu Mkuu wa Cecafa, Nicholas Musonye alitangaza jana kuwa huo ni muula wake wa mwisho wa kuiongoza Cecafa kwa nafasi hiyo.