 SERIKALI imetakiwa kuleta mabadiliko ya sheria yatakayoiwezesha Wakala wa Misitu Tanzania (TFS) kuwa mamlaka ili isimamie sekta hiyo ipasavyo. Wabunge waliitaka serikali kuleta mabadiliko hayo wakati wakichangakia jana katika mjadala wa makadirio ya bajeti ya Wizara ya Maliasili na Utalii.Mbunge wa Kaliua, Magdalena Sakaya (CUF) alisema iwapo TFS itapandishwa hadhi itaweza kusimamia ipasavyo ukuaji na uendelezaji wa sekta ya misitu nchini.  Ikiwa mamlaka, TFS itakuwa na madaraka yake na pia kupanga maendeleo ya sekta kama zilivyofanya Tanapa, Ngorongoro na mamlaka zingine, wakati umefika wa kufanya mabadiliko,  alisema Sakaya.Mbunge wa Viti Maalumu, Dk Immaculate Semesi (Chadema), ameitaka TFS kuhangalia jinsi ya kulinda na kutunza misitu hasa ile iliyopo kwenye ukanda wa bahari ili kujilinda na majanga na athari zitokanazo na mabadiliko ya tabianchi.  Tumekata miti katika ukanda wa Bahari ambayo ni kinga kwetu wakati wa majanga, tushukuru kimbuga Kenneth hakijatufikia, kama ilivyotabiriwa la sivyo madhara yangekuwa makubwa sana,  alisema Dk Semesi.Mbunge wa Viti Maalumu, Susan Kiwale (Chadema) akichangia hotuba hiyo alisema umefika wakati sasa wa serikali kuibadilisha TFS kuwa mamlaka kama ilivyo Tanapa ili ifanye kazi zake kwa ufanisi zaidi.Katika hatua nyingine, Taasisi ya Utafiti wa Misitu Tanzania imepewa jukumu la kuanzisha majaribio ya upandaji miti, ukuaji, uhifadhi, matumizi ya miti ya asili na kigeni, kuratibu tafiti na kutoa ushauri wa kitaalamu kuhusu matumizi ya teknolojia bora, mpya ya miti, hifadhi ya udongo, wanyama na mimea.Hayo yalielezwa juzi na Waziri wa Maliasili na Utalii, Dk Hamisi Kigwangalla wakati akitoa hotuba yake wakati wa kuwasilisha bungeni Makadirio ya Mapato na Matumizi kwa Mwaka wa Fedha 2019/2020. Alisema taasisi hiyo imeanzisha majaribio 30 ya utafiti wa upandaji sahihi wa miti kwenye eneo la hekta 95 katika Kanda ya Ziwa, Kati, Mashariki, Kaskazini na Nyanda za Juu Kusini.Kwa mujibu wa Waziri Kigwangalla, matokeo ya majaribio hayo yataongeza wigo wa spishi za miti ya asili zitakazokuwa na uwezo wa kukabiliana na changamoto za mabadiliko ya tabianchi.Alisema taasisi imekusanya na kusambaza taarifa kuhusu janga la moto wa misitu kwa kutumia takwimu za satelaiti na kuwa taarifa hiyo inaonesha kuwa janga la moto ni kubwa na limeathiri eneo la misitiu lenye kilometa za mraba 100,903 ambao ni sawa na asilimia 11 ya eneo lote la Tanzania Bara.Aliyataja maeneo yaliyoathirika kuwa ni mikoa ya Lindi, Katavi, Mbeya, Tabora na Ruvuma na kuongeza kuwa wizara kwa kushirikliana na wadau inaendelea kuelimisha umma kuhusu kuchukua tahadhari na kuzuia moto wa misitu.Katika kupunguza madhara ya moto kwenye mashamba ya miti na misitu ya hifadhi, Wakala wa Huduma za Misitu Tanzania umefanya kampeni za uhamasishaji wa matumizi sahihi ya moto katika vijiji 318 vilivyoko karibu na amshamba ya miti na misitu ya asili.