 Miongoni mwa kampuni ambazo kampuni hiyo ya Kifaransa ina mkataba nayo ni Shirika la Maendeleo ya Petroli (TPDC). Mtendaji mkuu wa kampuni hiyo Michel Hochard alipata nafasi ya kuzungumza na waandishi wa habari hao wa Tanzania, akiwapa historia na kazi wanazofanya katika mataifa mbalimbali ikiwamo Tanzania.Hochard alisema katika mazungumzo yake kwamba, Maurel and Prom ni kampuni ya pili kwa ukubwa katika sekta ya mafuta nchini Ufaransa.Aidha alisema jina la kampuni hiyo liko midomoni mwa watu wa Ufaransa kutoka mwaka 1813, wakati huo ikijishughulisha na biashara za meli.Akiinadi zaidi historia ya kampuni hiyo alisema, awali Maurel & Prom ilikuwa na makazi yake mjini Bordeaux ikiwa ni kampuni binafsi ya kifamilia iliyokuwa inaendesha shughuli za meli na biashara na mataifa ya kigeni.Wakati huo ilikuwa na biashara zake katika nchi zote zilizotaliwa na Ufaransa ikiwamo Saint-Louis, Senegal, Guinea, Gambia, Mali na Ivory Coast.Hata hivyo Hochard alisema kuwa kampuni hiyo ilibadili mfumo wake na kuanza kujishughulisha na masuala ya kilimo mwaka 1986 kabla ya kuingia katika utafiti wa mafuta na kuchimba mwaka 1998.Maurel & Prom sasa hivi ni kampuni hodhi yenye wafanyakazi si zaidi ya 400 ikijishughulisha zaidi na utafutaji na uchimbaji wa mafuta na gesi katika nchi za Afrika na Caribbean.Kwa sasa kampuni hiyo ina mikataba ya uchimbaji mafuta katika nchi za Democratic Republic of Congo, Gabon, Tanzania, Peru na Colombia; na inamiliki asilimia 45 za hisa katika kampuni ya mafuta ya Nigeria ya Seplat iliyoundwa mwaka 2009.Ikiwa imejisajili katika soko la hisa la Paris, Maurel and Prom, katika kipindi cha miaka 10 imebuni na kutengeneza mifumo ya mafuta, kuchimba zaidi ya visima vya mafuta 100 huku wakiwa na mafanikio ya kupata mafuta na gesi katika visima hivyo kwa asilimia 46 na kugundua visima vyenye akiba kubwa ya mafuta kwa gharama za chini sana.Aidha kwa sasa kampuni hiyo inafanyakazi katika nchi 12 katika mabara manne ikijikita zaidi katika utafutaji wa mafuta na gesi huku ikiongeza thamani ya shughuli zake. Kutokana na kuendeleza mafanikio hayo, kampuni yetu ndio maana huhitaji wataalamu wenye rekodi nzuri katika sekta ya mafuta na gesi,  alisema Mtendaji huyo Hochard.Kwa mujibu wa taarifa kutoka Ubalozi wa Ufaransa wanaofuatilia ziara ya Watanzania hao nchini Ufaransa, Kampuni ya Maurel & Prom imetangaza pamoja na kupata leseni ya Mnazi Bay wakiwa katika ubia na Wentworth na TPDC kwa mkataba uliotiwa saini Septemba 14,2014; ina mkataba wa ununuzi wa gesi iliyotiliana saini na TPDC wa muda mrefu wa visima vya Mnazi Bay na Msimbati vilivyopo kusini mwa Tanzania.Kwa mujibu wa mkataba wa Mnazi Bay washirika wanatakiwa kutoa gesi kwa kiwango cha 80 mmcf/ kwa siku katika kipindi cha miezi minane ya mwanzo tangu bomba la usafirishaji gesi litakapokamilika na kuongeza uwezo wake hadi 130 mmcf/kwa siku kwa miaka 17.