 Halmashauri ya Wilaya ya Sikonge mkoani Tabora imesema, asali ni kipaumbele chake cha kwanza katika uwekezaji na kuna hamasa kubwa kuchangia ujenzi wa kiwanda cha zao hilo la nyuki.Mkurugenzi Mtendaji wa Halmashauri hiyo, Martha Luleka ametoa msimamo huo wakati anazungumza na timu kutoka Kampuni ya Magazeti ya Serikali (TSN) iliyokwenda Sikonge kuzifahamu fursa zilizopo za biashara na uwekezaji. Mimi nataka nikubaliane na na falsafa ya Simiyu, Simiyu wao wamesema hivi, one product one district (Wilaya moja bidhaa moja). Hatuwezi kwamba Kaliua wanataka watengeneze kiwanda cha tumbaku na sisi nae tunataka tutengeneze kiwanda, why (kwa nini), unnessesary competition (ushindani usio na umuhimu), tuwaache wanaotaka kutengeneza kiwanda cha tumbaku, mimi siwajui akina nani, sisi huku tumejikita mazao mengine. Tutalima tumbaku, tutaenda kuwapelekea kama kikianza kiwanda wapi sijui, Urambo, tutapeleka, eeh, na wenyewe wajikite waboreshe na sisi tutawapelekea zao hili (asali). Kwa hiyo huko kwenye ushindani wa tumbaku na kiwanda hicho mimi naomba nisiwepo huko  amesema ofisini kwake.Kwa mujibu wa Luleka, watu na taasisi mbalimbali wamehamasika sana kuchangia ujenzi wa kiwanda cha asali Sikonge, na kwamba, tayari kuna eneo, na yanaandaliwa malipo ya fidia kwa wananchi yatakayotokana na mapato ya ndani. Upembuzi yakinifu unaendelea kufanyika, lakini kwenye suala la funding (upatikanaji wa fedha) tunataka hata kujiuliza tumchukue nani kwa jinsi watu walivyopata hamasa ya kuja kuwekeza hapa, niwataje tu kwa kifupi. Kupita kwa barabara hii ya lami tayari Tanroads (Wakala wa Barabara Tanzania) walishatuwekea milioni 500 ya kuja kuwekeza kwenye kiwanda cha asali kwa sababu waliuliza sisi tunataka tuwagawie gawio katika mradi mmoja ambao utaambatana na kupita kwa barabara, sisi tumechagua kiwanda cha asali... Juzi katika mazungumzo na Benki ya Wakulima wale nao wanasema wanangojea upembuzi yakinifu ukiwa tayari tuwapelekee wapo tayari. Na nadhani kuna mmoja nitakuwa nimemsahau na yeye ana hamasha ya kuja kuwekeza kwenye asali hiyo kwa hiyo suala la funding ya kiwanda au uwekezaji katika hilo uko bayana kwa kweli tunamshukuru Mwenyezi Mungu kwa hilo  amesema Luleka.Halmashauri ya Wilaya ya Sikonge mkoani ipo kwenye mchakato wa kujenga kiwanda cha asali na imekaribisha wawekezaji wa viwanda vya bidhaa zinazotokana na zao hilo la nyuki.Luleka amesema, kiwanda hicho kitaongeza thamani na matumizi ya asali inayozalishwa kwa wingi wilayani humo. Amesema, kuna warina asali zaidi ya 6500 wilayani Sikonge wanaozalisha tani 2,000 na kama watawezeshwa na mnyororo wa ongezeko la thamani wataweza kuzalisha tani 6,000 hadi 7,000. Kwa hiyo mwekezaji asiwe na wasiwasi kwamba pengine malighafi itashuka hapana, sana sana itaongezeka kwa sasa wanafanya tu kwa mazoea yao ya kupata mapato kama ilivyokuwa awali lakini ikija kiwanda kikakaa sawa tutakuwa na warina asali wakubwa  amesema Luleka.