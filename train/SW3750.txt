 Waziri wa Maliasili na Utalii, Lazaro Nyalandu amesema mchango wa sekta ya utalii katika Pato la Taifa kwa sasa ni zaidi ya asilimia 17 na inaongoza katika kuliingizia Taifa fedha za kigeni, ikichangia takribani asilimia 25.Akiwasilisha bajeti yake kwa mwaka wa fedha 2015/16 jana bungeni, Nyalandu alisema mwaka 2014, idadi ya watalii waliongia nchini ilikuwa 1,140,156 ikilinganishwa na 1,095,884 mwaka 2013. Watalii hao walitembelea vivutio mbalimbali nchini na kuliingizia Taifa Dola za Kimarekani bilioni 1.9 ikilinganishwa na 1.8 zilizopatikana mwaka 2013,  alisema Nyalandu.Hata hivyo, alisema Wizara inakabiliwa na changamoto mbalimbali alizozitaja kuwa ni ujangili na biashara haramu ya nyara; migogoro ya mipaka na uvamizi wa maeneo ya hifadhi na ukwepaji ulipaji tozo za utalii.Nyingine ni ubovu wa miundombinu, mwamko mdogo wa Watanzania kutembelea vivutio vya utalii. Kutokana na tishio la ugaidi katika ukanda wa Afrika Mashariki pamoja na mlipuko wa ugonjwa wa ebola, baadhi ya wageni waliahirisha safari za utalii,  alisema.Alisema katika kukabili changamoto hizo, Wizara imejipanga kushirikisha wadau mbalimbali katika uhifadhi na matumizi endelevu ya maliasili, malikale na shughuli za utalii.Kuhusu uhifadhi na usimamizi wa wanyamapori, alisema zilijumuisha kuendesha siku za doria 103,895 ndani na nje ya Mapori ya Akiba. Alisema katika doria hizo, watuhumiwa 1,082 walikamatwa na jumla ya kesi 998 zilifunguliwa katika Mahakama mbalimbali nchini. Kesi 424 zenye watuhumiwa 259 zilimalizika kwa wahalifu kulipa faini ya Shilingi 268,250,000 na wengine 18 kufungwa jela jumla ya miezi 26. Kesi 256 zenye watuhumiwa 614 zinaendelea katika mahakama mbalimbali,  alifafanua Nyalandu.Alisema nyara za serikali zilizokamatwa ni nyamapori yenye kilo 9,658.5, meno ya tembo 182 yenye uzito wa kilo 256, kucha za simba 451, meno ya simba 65, ngozi 60 za wanyamapori mbalimbali, ndege hai 65, kenge 149, lita za mafuta ya simba na matenga 50 ya samaki. Mifugo na mali nyingine zilizokamatwa ni pamoja na ng ombe 17,489, mbao 1,828, magogo 130 na magunia ya mkaa 915. Aidha, silaha 132 za aina mbalimbali zilikamatwa na kati ya hizo, bunduki 84 ni za kivita,  alieleza.Kuhusu ulinzi wa maisha ya wananchi na mali zao dhidi ya wanyamapori, alisema Wizara ilipokea taarifa za kuuawa kwa wananchi 42 katika wilaya za Kilwa, Tunduru, Tabora na Ilemela.Alisema Sh 36,300,000 zililipwa kama kifuta machozi kwa ajili ya wananchi 45 waliopoteza maisha na waliojeruhiwa katika wilaya za Singida, Ngorongoro, Masasi, Serengeti, Tarime, Mpanda, Tabora, Tunduru na Ilemela.Aidha, alisema Juni Mosi, mwaka huu, Wizara itatangaza matokeo rasmi ya sensa iliyofanywa ya wanyamapori katika mifumo ya ikolojia.