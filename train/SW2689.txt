 WASHINDI 15 wa Tuzo za Hifadhi ya Mazingira kwa Mwaka 2018/2019 zinazotolewa na Shirika la Hifadhi za Taifa (TANAPA) wametia kibindoni jumla ya Sh milioni 22.5. Wakati wakitwaa tuzo hizo, Kamishina Mwandamizi wa Tanapa, Ahmed Mbugi ameomba wadau kujitokeza kuboresha zawadi.Tuzo hizo zilizoanza kutolewa mwaka 2015/2016 zinahusisha wilaya tano; Kilolo na Mufindi kwa mkoa wa Iringa, wilaya ya Makete na Wanging ombe kwa mkoa wa Njombe na wilaya ya Mbarali kwa mkoa wa Mbeya. Mbugi alisema katika hafla ya utoaji wa tuzo hizo iliyofanyika katika kijiji cha Magoye wilayani Makete juzi; tuzo hizi zinahusu uhamasishaji na utoaji wa elimu ya mazingira, upandaji miti na utunzaji wa vyanzo vya maji na misitu ya asili karibu na maeneo ya Hifadhi za Taifa.  Akimwakilisha Kamishna Mkuu wa Uhifadhi wa Tanapa, Dk Allein Kijazi; Mbugi alisema kupitia tuzo hizo kila wilaya hutoa washindi watatu, wa kwanza akiondoka na Sh milioni 2, wa pili Sh milioni 1.5 na tatu Sh milioni moja. Mratibu wa tuzo hizo, Mhifadhi Mwandamizi wa Hifadhi ya Taifa ya Ruaha, Yassin Sharif alitaja washindi wilaya ya Kilolo kuwa ni Kikundi cha Ufugaji Nyuki cha kijiji cha Wotalisoli, kijiji cha Ikula na Kamati ya Maliasili na Mazingira ya kijiji cha Msosa.Katika wilaya ya Mufindi, Mbugi alisema mshindi wa kwanza kilikuwa kijiji cha Ugute, wa pili Kikundi cha Elimisha Jamii Igomaa na wa tatu Shule ya Msingi Langamoto. Wilaya ya Wanging ombe washindi ni Jumuiya ya Watumiaji Maji (MBUMTILU), Atukuzwe Mwendamseke na Serikali ya Kijiji Makoga. Alisema kwa upande wa Wilaya ya Makete, Sharif alisema washindi ni Shule ya Msingi Mlondwe, Jacob Sanga na kijiji cha Ikuwo. Alisema kwa Wilaya ya Mbarali zawadi hizo zilienda kwa Shule ya Sekondari Mengele, Ambokile Mwanjisi na Jumuiya ya Watumiaji Maji mto Mbarali (JUWAMMBA). Mbugi alisema Tanapa na wadau wao wa kutoa tuzo wanauona mwamko wa wananchi katika uhifadhi wa mazingira na akaomba wengine wajitokeze kuwatia moyo wananchi wa wilaya hizo ili zawadi zinazotolewa ziongezeke zaidi. Alisema mwaka 2015/206 wakati tuzo hizo zikianzishwa kulikuwa na washiriki 56 tu na wakaendelea kuongezeka hadi kufikia 171 mwaka 2016/2017, washiriki 245 mwaka 2017/2018 na 680 mwaka 2018/2019. Kutokana na mafanikio tunayoendelea kuyapata, TANAPA inajipanga kuanza kutoa tuzo kama hizo katika wilaya zilizoko jirani na vivutio vya mikoa ya Kaskazini,  alisema.Akikabidhi tuzo hizo na vyeti kwa washindi, Mkuu wa Mkoa wa Njombe, Christopher ole Sendeka alipongeza washiriki na washindi hao akisema;  usalama wa maisha ya binadamu unategeme kila mmoja wetu atakavyowajibika kulinda mazingira yanayomzunguka.  Ole Sendeka alisema kilimo endelevu, uvuvi endelevu, uvunaji wa miti endelevu, na uhai wa wa mimea, binadamu na wanyamapori unategemea binadamu anavyoyatawala kwa namna iliyo bora mazingira yanayomzunguka. Alisema serikali na wadau wake wataendelea kuihamasisha jamii kushiriki na kutimiza wajibu wao katika kufanikisha program za mazingira. Pamoja na kutunza mazingira, alitoa wito kwa wananchi wa mikoa hiyo ya Njombe, Iringa na Mbeya kuendelea kuchukua tahadhari dhidi ya maambukizi ya virusi vya Ukimwi (VVU). Wakati mkoa wa Njombe unaongoza kwa kuwa na kasi kubwa ya maambukizi hayo nchini, mkoa wa Iringa ni wa pili na Mbeya ni wa tatu. Alisema kazi ya utunzaji wa mazingira itakuwa na mafanikio makubwa kama watu wanaotawala mazingira hayo watakuwa ni wale wenye afya bora na wanaotambua umuhimu wa kutunza mazingira kwa kizazi cha sasa na kijacho. Mbali na wakuu wa mikoa ya Mbeya na Iringa kushiriki maadhimisho hayo kupitia kwa wakuu wa wilaya ya Mbarali na Kilolo, wengine waliohudhuria ni viongozi mbalimbali wa mikoa hiyo na halmashauri za wilaya hizo.