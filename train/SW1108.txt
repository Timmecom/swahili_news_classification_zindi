 MIPANGO madhubuti inayoendana na utendaji bora, utoaji huduma bora kwa wananchi, na ukusanyaji mapato umeifanya serikali ya awamu ya tano kufufua na kuimarisha mashirika ya umma ambayo yalikuwa goigoi na sasa yanatoa gawio kwa serikali.Akizungumza na vyombo vya habari jijini Dodoma, Msemaji Mkuu wa Serikali, Dk Hassan Abbas alisema serikali ya awamu ya tano ndani ya kipindi cha miaka mitatu tangu mwaka 2015 ilipoingia madarakani, imefanya mageuzi na mabadiliko na yaliyokuwa ndoto kutimia.Amezitaja baadhi ya taasisi na kampuni za umma ambazo zimeinuka na kujiendesha zenyewe na nyingine kutoa gawio kwa serikali ni TRA, Tanesco, Bodi ya Mikopo, Benki ya TIB na Wakala wa Ununuzi serikalini.Kuhusu Mamlaka ya Mapato Tanzania (TRA), Dk Abbas amesema imeendelea kuongeza ufanisi wa ukusanyaji wa mapato ya kodi nchini. Kwa mujibu wa takwimu za hadi Desemba 31, mwaka jana, ambayo ni nusu ya mwaka wa bajeti, ilikusanya shilingi trilioni 7.99 sawa na ongezeko la ukuaji wa asilimia 2.01. Mwezi Desemba pekee mwaka jana, TRA ilivunja rekodi ya mwaka mzima kwa kukusanya Sh trilioni 1.63,  amesema.Dk Abbas amesema miaka michache iliyopita Shirika la Umeme Tanzania (Tanesco) lilisifika kwa gharama kubwa za uendeshaji na kutegemea ruzuku, lakini tangu serikali hii iingie madarakani limeanza kuwa na ufanisi. Kati ya mwaka 2014 na 2015, Tanesco ilikuwa ikipokea shilingi bilioni 354 na bilioni 163 mtawalia. Lakini umakini wa serikali ya sasa wa kukata mizizi ya ufisadi ikiwemo kuzima mitambo ya kutumia umeme ghali wa mafuta hatimaye tangu 2016/17 haipokei fedha zozote za serikali,  amesema Dk Abbasi.Amesema mwaka 2015, serikali ilitoa Sh bilioni 354 kwa ajili ya kuendesha shirika hilo na mwaka 2016 fedha zilipungua hadi bilioni 163, lakini hadi sasa shirika hilo halitegemei ruzuku ya walipa kodi kujiendesha.