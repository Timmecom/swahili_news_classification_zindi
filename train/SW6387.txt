 KOCHA wa Kagera Sugar, Mecky Maxime amesema mechi inayofuata ya Ligi Kuu Tanzania Bara dhidi ya bingwa mtetezi Simba, maandalizi yake yanapewa kipaumbele kama walivyofanya kwenye michezo miwili ya ugenini waliyovuna ushindi. Mchezo huo kati ya Kagera na Simba unatarajiwa kuchezwa kesho kwenye Uwanja wa Kaitaba na unatarajiwa kuwa na ushindani mkali kutokana na rekodi za timu hizo ambapo zote zimeshinda mechi zake zilizopita za ligi.Lakini pia hamu kubwa ya mashabiki wa soka ni kutaka kuona kama Simba itapindua matokeo na kulipa kisasi cha kufungwa mara mbili mfululizo kwenye mechi za msimu uliopita.Mchezo huo utakuwa wa kwanza kwa Kagera kucheza kwenye Uwanja wao wa nyumbani baada ya kucheza michezo mitatu ugenini huku yote wakiibuka na ushindi uliowafanya kufikisha pointi tisa zinazowafanya kuendelea kuongoza ligi. Kagera wameshinda mechi dhidi ya Mbao FC, Biashara United, na Alliance FC, hivyo wanahitaji zaidi ushindi kwenye mechi hiyo kuwakaribisha mashabiki wao lakini hata hivyo wanakutana na Simba ambao nao wameshinda michezo miwili dhidi ya JKT Tanzania na Mtibwa Sugar.Akizungumza jana na gazeti hili Maxime alisema baada ya kupata ushindi kwenye mchezo uliopita dhidi ya Mbao kikosi chake kipo fiti kwa kuwakabili Simba.  Kimsingi tupo tayari kwa kuwakabili Simba na ninachoshukuru wachezaji wangu wote wapo fiti na maandalizi ya mechi ya Simba yalianza tu baada ya kumalizika mchezo uliopita dhidi ya Mbao na maandalizi yake yamepewa kipaumbele kikubwa kama mechi zilizopita na wala hatuwezi kubagua,  alisema Maxime.Alisema pamoja na kuwa na rekodi bora mbele ya Simba kila wanapokutana kwenye Uwanja huo lakini faida hiyo haiwezi kuwafanya wakabweteka na kudharau Simba. Tunataka matokeo mazuri tumeshinda mechi tatu zote za ugenini sasa tunakuja kwenye uwanja wetu wa nyumbani lazima tupate ushindi kuwakaribisha mashabiki wetu msimu wa ligi umefunguliwa,  alisema.Wakati huo huo, kikosi cha Simba kinatarajiwa kuondoka leo kwa ndege kuwafuata wapinzani wao hao huku wakiwa wamepania kupata ushindi kwenye mechi hiyo ambayo wameifanyia maandalizi kwa muda mrefu.Akizungumza kuelekea kwenye mchezo huo meneja wa kikosi hicho Patrick Rweyemamu alisema wamefanya maandalizi makubwa kwa ajili ya kuhakikisha wanafuta uteja dhidi ya Kagera na kuvuna pointi tatu muhimu. Tumefanya maandalizi makubwa dhidi ya Kagera na hakuna asiyejua kila tukikutana na Kagera kwa siku za hivi karibuni wamekuwa wakitunyima pointi tatu, kikosi kipo fiti na tumejipanga kwa ushindi,  alisema Rweyemamu.