 Akizungumza wakati wa mahojiano na mwandishi wa habari hizi jana, Kaimu Mkurugenzi wa Manispaa ya Dodoma, Lusako Kilembe alisema mkakati wa manispaa uliopo sasa ni kuanzisha masoko ya usiku kwa baadhi ya maeneo ya barabara.Alisema masoko hayo yataanzishwa kwenye barabara ya Mtendeni na Sabasaba na sasa kinachofanyika ni kuimarisha huduma ya miundombinu ya vyoo kwenye maeneo hayo.Akizungumzia utaratibu ulioendeshwa na manispaa wa kuondoa watu wanaofanya biashara katika maeneo yasiyoruhusiwa alisema wote wanaofanya hivyo wataondolewa kwa kuwa utaratibu huo ni endelevu.Pia, alisema Mamlaka ya Ustawishaji Makao Makuu (CDA) wametenga maeneo maalumu kwa ajili ya wafanyabiashara wadogo kufanya shughuli zao.Alitaja miongoni mwa maeneo yaliyotengwa na CDA kwa ajili ya wafanyabiashara kuwa ni Chang ombe, Mlimwa, Kikuyu na maeneo mengine yaliyo nje ya mji.Kwa upande wake, Naibu Meya wa Manispaa ya Dodoma, Jumanne Ngede alisema licha ya manispaa na CDA kutenga maeneo kwa ajili ya kufanya biashara, lakini wengi wanapenda kufanya biashara kwenye maeneo yasiyoruhusiwa.Alisema Manispaa imeshajenga zaidi ya vibanda 300 katika mtaa wa Shaurimoyo Kata ya Madukani, karibu na Soko Kuu la Majengo, lakini hawataki kukaa huko kufanya biashara. Ukienda kule hawapo, wanataka kufanya biashara mitaani kwenye maeneo ambayo hayaruhusiwa, lakini nia ya kuwaondoa mitaani ni kuweka mazingira ya mji katika hali nzuri,  alisema.Pia alisema halmashauri imejipanga kujenga stendi mpya za mabasi ya kwenda mikoani ili kuondoa msongamano usio na sababu katikati ya mji.Uondoaji wa wafanyabiashara katika maeneo yasiyoruhusiwa, unaendelea katika maeneo ya barabara ya One way, stendi ya Mkoa Mashujaa, vibanda vilivyo nyuma ya stendi ya Jamatini, Majengo sokoni na baadhi ya maeneo katika soko la Sabasaba.