 BAADA ya ya kuondolewa kwenye Kombe la Shirikisho Afrika, mshambuliaji tegemeo wa Yanga, Mkongomani, Heritier Makambo amewatuliza mashabiki wa timu hiyo kwa kuwaambia watulie, sasa makali yao watayatoa katika Ligi Kuu Tanzania Bara.Kauli hiyo aliitoa baada ya timu hiyo kutua nchini ikitokea Rwanda, ambako ilifungwa bao 1-0 katika mchezo wa kukamilisha ratiba kwa Yanga katika hatua ya makundi ya Kombe la Shirikisho la Afrika.Kipigo hicho kiliisaidia Rayon kutinga hatua ya robo fainali ya mashindano hayo na kuipiku Gor Mahia ya Kenya, ambayo kabla ya mchezo wake wa mwisho dhidi ya wawakilishi wa Tunisia, ilikuwa katika nafasi ya pili katika kundi lao.Katika mchezo huo, Makambo alitoka katika dakika ya 69 na nafasi yake kuchukuliwa na Yusuph Mhilu baada ya kupata majeraha katika mchezo huo uliojaa upinzani mkubwa. Tunajua mashabiki wetu wanataka ushindi katika kila mechi, hivyo hilo tunalifanyia kazi kuhakikisha tunawapa furaha ili waendelee kutusapoti katika ligi, ambayo tumepanga kufanya vizuri msimu huu,  alisema Makambo.Aidha, Kocha Mkuu wa Yanga, Zahera Mwinyi alisema majeraha ya Makambo hayana madhara makubwa, hivyo wanatarajia kuendelea kumchezesha katikamechi zijazo za Ligi Kuu. Aliumia kwa sababu ya uwanja haukuwa mzuri kutokana na mvua, ambayo ilianza kunyesha tangu tunaanza mechi, ataendelea na mazoezi ambayo nimemuachia programu Kocha Noel Mwandila ambaye yeye ndiye atawasimamia wachezaji wote kwa kipindi hiki, ambacho mimi sitakuwa na timu,  alisema Zahera ambaye ameenda kwao DR Congo kwa majukumu ya timu yao ya taifa.Yanga imemaliza mashindano hayo ikiwa na pointi nne baada ya kushinda mechi moja na kutoka sare moja, huku ikifungwa mechi zingine nne katika kundi lake.