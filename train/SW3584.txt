 MZUNGUKO wa 12 wa Ligi Kuu ya soka Tanzania Bara unatarajia kuendelea leo, na kutakuwa na michezo mitano.Mabingwa watetezi wa ligi hiyo Simba, baada ya kuiadabisha Alliance FC kwa kuipa kichapo cha mabao 5-1, Jumatano ya wiki hii leo watashuka tena Uwanja wa taifa Dar es Salaam kukabiliana na Maafande wa Ruvu Shooting kutoka Mlandizi, Pwani.Timu zote mbili zilipata ushindi mnono kwenye mechi zao zilizopita Ruvu wakiifunga Singida United mabao 3-1 na Simba wakatoa kichapo cha mabao 5-1 dhidi ya Alliance FC ya Mwanza mchezo uliopigwa kwenye uwanja wa taifa Dar es Salaam.Kwa mujibu wa kocha wa Simba Patrick Aussems, jeshi lake lipo kamili na wamejipanga vyema kuhakikisha wanaendeleza wimbi lao la ushindi mbele ya Ruvu Shooting ambayo imekuwa na mwendo wa kusuasua msimu huu.Kiungo Jonas Mkude anatarajiwa kurudi uwanjani baada ya kukosekana mechi mbili zilizopita kutokana na kuwa majeruhi lakini Erasto Nyoni na James Kotei wataendelea kukosekana kutokana na kumalizia adhabu yao ya mechi tatu waliyopewa na Shirikisho la soka nchini,TFF.Wenyeji Ruvu Shooting kupitia kwa msemaji wake Masau Bwire, wameupa uzito mkubwa mchezo huo kuhakikisha wanacheza kwa nidhamu na kushinda na hiyo inatokana na maandalizi waliyofanya na ari waliyokuwa nayo wachezaji wao kufuatia ushindi walioupata kwenye mechi iliyopita.Ruvu iliwahi kupata kipigo cha mabao 7-0 msimu uliopita kwenye uwanja huohuo, hakuna shaka leo mashabiki wa soka wanasubiri kuona kitakachojiri baada ya dakika 90.Nao vinara wa ligi hiyo Azam FC watakuwa ugenini uwanja wa Namfua kuwakabili Singida United mchezo unaotarajiwa kuwa mgumu na wenye ushindani mkali kutokana na ubora wa timu zote mbili. Wenyeji Singida United wataingia kwenye mchezo huo kwa lengo moja la kupata ushindi ili kupoteza machungu ya kipigo cha mabao 3-1, walichokipata kutoka kwa Ruvu Shooting mechi iliyopita.Kocha Hans van Pluijm anayeinoa Azam FC, atarudi kwa mara ya kwanza Namfua safari hii akiwa mpinzani wa Singida United timu ambayo aliinoa msimu uliopita akiwa na mshambuliaji Tefdzwa Kutinyu ambaye kwa sasa yuko nae Azam.Mtibwa Sugar leo itakuwa na nafasi ya kujiuliza kufuatia vipigo viwili mfululizo kutoka kwa Mbao FC na Stand United watakapowaalika ndugu zao Kagera Sugar kwenye uwanja wa Manungu Turiani Morogoro.Mchezo huo unatarajiwa kuwa na ushindani wa aina yake kwani timu hizo zinatofautiana kwa pointi moja Mtibwa wakiwa nafasi ya nne kwa kujikusanyia pointi 17 wakati Kagera Sugar wakiwa nafasi ya nane na pointi 16 kibindoni.Maafande wa JKT Tanzania baada ya kushindwa kufanya vizuri kwenye mechi mbili zilizopita dhidi ya Alliance na Azam FC leo watakuwa na nafasi nyingine ya kujiuliza nyumbani kwa kuwaalika Tanzania Prisons walio nafasi ya 16 kwenye msimamo wakiwa na pointi nane.Ni mchezo mgumu kwani timu zote zilifanya vibaya mechi zao zilizopita hivyo mechi ya leo kila upande utapambana kuhakikisha unafuta kumbukumbu mbaya na kutaka kujiweka pazuri kwenye msimamo wa ligi hiyo.Vibonde Alliance FC , ambayo ilikuwa na wakati mbaya wiki iliyopita baada ya kubugizwa mabao manane kwenye mechi mbili ilizocheza uwanja wa taifa leo itakuwa na nafasi ya kujiuliza wakati itakapokuwa mgeni wa Coastal Union ya uwanja wa Mkwakwani Tanga.Alliance ipo nafasi ya mwisho kwenye msimamo ikiwa na pointi sita kwenye michezo 11 iliyocheza italazimika kupambana ili kupata ushindi mbele ya vijana wa kocha Juma Mgunda ambao wapo nafasi ya 10 kwenye msimamo wakiwa wamejikusanyia pointi 15.Baada ya mechi za leo ligi hiyo itaendelea tena kesho ambapo mechi mbili zitachezwa Stand United wataendelea kubaki nyumbani uwanja wa CCM Kambarage kucheza na Mwadui FC wakati mchezo mwingine siku hiyo itakuwa ni African Lyon atakaye ikaribisha Biashara ya Mara Uwanja wa Uhuru Dar es Salaam.Keshokutwa kutakuwa na mechi mbili Yanga, watakuwa nyumbani uwanja wa taifa kucheza na Lipuli FC na Mbao FC watacheza na Mbeya City uwanja wa CCM Kirumba Mwanza huku KMC wakiwa wenyeji wa Ndanda FC ya Mtwara pambano litapigwa uwanja wa Uhuru Dar es Salaam.