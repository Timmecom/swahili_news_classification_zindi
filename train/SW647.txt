 TIMU ya taifa ya Tanzania kwa wachezaji wenye umri chini ya miaka 20, Ngorongoro Heroes leo itakabiliana na ndugu zao Zanzibar kwenye mchezo wa tatu wa makundi wa michuano ya Kombe la Chalenji kwenye Uwanja wa Jinja nchini Uganda.Ngorongoro wanaingia kwenye mchezo huo wakiwa na kumbukumbu ya kutoka sare ya mabao 2-2 dhidi ya Kenya, wanakutana na Zanzibar ambayo ina ari ya ushindi walioupata kwenye mechi iliyopita kwa kuwabugiza Ethiopia wanaonekana vibonde wa Kundi B kwa mabao 2-1.Kuelekea kwenye mchezo huo, kocha wa kikosi hicho, Zuberi Katwila alisema mchezo huo utakuwa mgumu kutokana na ujirani walionao kiasi cha kujuana kimbinu. Kikubwa tuliweka lengo kufanya vizuri kwenye kundi ili kuingia robo nako tufanye vizuri tuingie nusu, pia tufanye vizuri na kucheza fainali, na kushinda licha ya ugumu wa mchezo wenyewe,  alisema Katwila ambaye pia ni kocha wa klabu ya Mtibwa Sugar. Alisema anachoshukuru Mungu ni kuona vijana wake bado wako vizuri kiafya kuelekea kwenye mchezo huo na wanachokiongeza kwa vijana hao ni kuwapa mbinu mpya.  Mbinu ambazo siwezi kuweka wazi kwakuwa haya ni mashindano na kila mmoja anayeshiriki amepanga kuchukua taji, nadhani ibaki kuwa mbinu ni siri ya benchi la ufundi.Kwenye mchezo huo, Ngorongoro wanahitaji ushindi kujihakikishia kutinga robo fainali ambapo kati ya makundi matatu kila kundi zitakuwa zinatoka timu mbili.Mchezo mwingine wa mapema kati ya Kenya dhidi ya Ethiopia unatarajiwa kupigwa kwenye uwanja huohuo wa kukamilisha ratiba ya hatua ya makundi. Katika mechi hiyo, Kenya inahitaji ushindi kuendelea kuongoza kundi hilo lakini Ethiopia watapania kupata ushindi kuondoa mkosi uliowafanya kupoteza mechi mbili za awali.Hadi sasa Kundi B linaongozwa na Kenya wenye pointi nne kama Ngorongoro wenye idadi kama hiyo ya pointi wakitofautiana mabao ya kufunga na kufungwa.