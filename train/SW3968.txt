 Serikali inaendelea kupambana kuhakikisha kwamba ndege yake ya Airbus A220-300, inayoshikiliwa nchini Afrika Kusini kwa amri ya mahakama, inarejeshwa nchini kuendelea na kazi zake.Naibu Waziri wa Mambo ya Nje na Ushirikiano wa Afrika Mashariki, Dk Damas Ndumbaro, ambaye pia yuko nchini humo kufuatilia suala hilo, amesema jana kwamba ukweli kuhusu kesi hiyo, watautoa mara tu Mahakama Kuu ya Gauteng nchini humo itakapotoa maamuzi.Alipoulizwa ni lini hasa hukumu hiyo inatarajiwa kutolewa, alisema hilo litatangazwa na Msemaji Mkuu wa Serikali, Dk Hassan Abbasi ambaye jana alifafanua alipoulizwa swali hilo, kwamba anasubiri notisi ya Mahakama Kuu hiyo.Wiki iliyopita, Mwanasheria Mkuu wa Serikali, Profesa Adelardus Kilangi alisema Timu ya Wanasheria wa Tanzania ikiungana na Timu ya Wanasheria wa Afrika Kusini, iko nchini humo kupinga amri ya Mahakama Kuu ya Afrika Kusini ya kuishikilia ndege hiyo.Hivi karibuni, Msemaji Mkuu wa Serikali, Dk Abbasi alieleza kwamba kushikiliwa kwa ndege hiyo kunatokana na kesi iliyokuwepo tangu miaka ya 1980 kati ya Serikali ya Tanzania na raia wa Afrika Kusini, Hermanus Steyn ambaye mali zake zilitaifishwa na serikali yakiwemo mashamba, mifugo na zinginezo.Alisema utaifishwaji huo uliridhiwa na Hermanus ila akataka alipwe fidia. Dk Abbasi alisema suala hilo lilikuwa linafanyiwa kazi na serikali za awamu zote, lakini katika miaka ya 1990, serikali na mkulima huyo walikubaliana kiwango cha fidia ambacho angelipwa, lakini baadaye yakatokea mabishano.Hivyo, miaka ya 2000 wakakubaliana tena na hatimaye Serikali ya Awamu ya Nne ilimlipa kiasi kikubwa cha fidia kilichotakiwa kisheria na kiasi kidogo ndicho kilichobaki.Alifafanua kwamba msingi wa kesi hiyo, kwa sasa unatokana na uamuzi wa Hermanus kuiomba Mahakama Kuu ya Afrika Kusini, imsaidie kutekeleza hukumu ili alipwe kiasi cha fidia kilichobaki.