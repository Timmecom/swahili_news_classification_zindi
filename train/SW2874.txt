 MAHAKAMA Kuu Kitengo cha Uhujumu Uchumi Dar es Salaam maarufu Mahakama ya Mafisadi, imemhukumu kifungo cha maisha jela raia wa Msumbiji, Ana Moisie Chissano (36) baada ya kumtia hatiani kwa makosa ya kukamatwa na dawa za kulevya aina ya kokeni zenye uzito wa kilogramu 3.03.Aidha, imeamuru dawa hizo za kulevya alizokutwa nazo mshitakiwa kuteketezwa kwa utaratibu unaostahili. Akitoa hukumu hiyo jana, Jaji Lilian Mashaka alisema ametoa adhabu hiyo kulingana na Kifungu Namba 15 (1) (b) cha Sheria Namba 5 ya 2015 ya Kuzuia na Kupambana na Dawa za Kulevya.Jaji Mashaka alisema sheria hiyo, inaelekeza mtu yeyote anayejihusisha na dawa za kulevya anapopatikana na hatia, anapaswa kutumikia kifungo cha maisha jela.  Nimezingatia sababu zilizotolewa na mshitakiwa na mahakama imezingatia sheria ambayo imeweka adhabu kwa mtu atakayepatikana na hatia kwa makosa hayo.Kwa mamlaka hayo, nakuhukumu wewe Ana Moisie Chissano kutumikia kifungo cha maisha kwa kosa ulilolitenda na iwapo haujaridhika na maamuzi una haki ya kukata rufaa Mahakama ya Rufani,  alisema Jaji Mashaka.Pia, alisema upande wa mashitaka ulileta mashahidi sita kuthibitisha mashitaka hayo na mahakama imeridhika pasi kuacha shaka, kwamba Chissano alikutwa na dawa za kulevya.Alisema dawa za kulevya ni tatizo linaloikabili jamii, hivyo kwa njia yoyote yanapaswa kuzuiwa na jitihada za pamoja zinatakiwa zitekelezwe ili kupunguza tatizo, ikiwemo kuwaadhibu wote wanaojihusisha na dawa za kulevya. Kabla ya kutolewa adhabu, Wakili wa Serikali, Constantine Kakula aliiomba mahakama kutoa adhabu kali kwa mshitakiwa ili iwe fundisho kwa watu wote wanaojihusisha na dawa za kulevya.Alidai upande wa mashitaka hawana kumbukumbu ya makosa ya kwanza, lakini makosa hayo yamekuwa yakiongezeka na kusababisha kupotea kwa nguvu kazi kutokana na kutumia dawa za kulevya.  Tunaomba mahakama itoe adhabu kali kwa mshitakiwa kwa sababu ni njia ya kuzuia wengine wanaotaka kujihusisha na vitendo hivyo,  alidai Kakula. Mshitakiwa kwa kupitia Wakili wake, Hassan Ruwhanya aliiomba mahakama impunguzie adhabu kwa sababu ni kosa lake la kwanza na anategemewa na familia kwa kuwa ana watoto wawili wadogo. Tunaomba mahakama izingatie kutoa adhabu nyepesi kwa sababu tangu mshitakiwa afikishwe mahakamani amekaa mahabusu kwa miaka mitatu na ameonesha kujutia kosa lake na amejifunza,  alidai. Awali, mawakili wa serikali akiwemo Wakili wa Serikali Mkuu, Paul Kadushi, Constantine Kakula na Baroda Mushi walidai mshitakiwa aliwasili nchini Novemba 16, 2016 kupitia Uwanja wa Ndege wa Kimataifa wa Julius Nyerere (JNIA) na ndege ya Ethiopia Airlines, E 827 akitokea Addis Ababa.Kadushi alidai kabla ya kufika, maofisa wa polisi walikuwa na taarifa kwamba mshitakiwa huyo atawasili na ndege hiyo na atakuwa amebeba dawa za kulevya. Alidai mshitakiwa huyo alikamatwa na alivyopekuliwa kwenye begi lake, alikutwa na bahasha na ndani yake kulikuwa na unga unaodhaniwa kuwa ni dawa za kulevya. Pia alidai unga huo ulipopelekwa kwa Mkemia Mkuu wa Serikali, alithibitisha kuwa ni dawa za kulevya aina ya kokeni zenye uzito wa kilogramu 3.03.