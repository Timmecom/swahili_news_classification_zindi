 SERIKALI imezindua huduma za kifedha kwa kutumia simu ya mkononi kwa lengo la kupunguza matumizi ya fedha taslimu.Mkurugenzi Mkuu wa Mamlaka ya Mawasiliano Sudan Kusini (NCA), Lado Wani Kenyi (pichani) alisema wametoa leseni kwa kampuni ya Trinity Technologies kutoa huduma za kielektroniki na kifedha kwa simu za mkononi. Alisema matumizi ya huduma za kifedha kwa simu za mkononi yatapunguzia wananchi adha ya kubeba fedha nyingi wakati wa huduma. Lengo watu wa mijini hawatakuwa wanabeba fedha, wataweka katika simu zao za mkononi na kupata huduma wanazotakiwa kulipia,  alisema. Alisema kampuni ya fedha ya nchi hiyo isiyo na leseni ya kutumia huduma za kifedha itaacha kutoa huduma hizo pale kampuni ya Trinity na kampuni nyingine zitakapoanza kutoa huduma. Sudan Kusini hasa Juba, utaona maduka mengi yakitoa huduma kwa kupokea fedha za mkononi, na yapo kinyume cha sheria,  alisema Alisema anaamini katika uzinduzi huo na kutoa leseni kwa kampuni hiyo na wanatarajia mfumo wa kifedha nchini humo utakuwa bora zaidi. Mkurugenzi wa Trinity Technologies, Richard Raja alisema mradi huo wa simu ya mkononi kutuma au kupokea fedha utafungua ofisi huko.  Tuna changamoto ya miundombinu nchini, uliopo ni mtandao wa telecom tu,  alisema.