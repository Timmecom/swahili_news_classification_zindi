 NAIBU Waziri wa Ujenzi, Uchukuzi na Mawasiliano, Atashasta Nditiye ameliagiza Baraza la Wafanyakazi wa Kampuni ya Ndege Tanzania (ATCL), kuimarisha kitengo cha biashara na kufanya uchunguzi wa hujuma mbalimbali dhidi ya kampuni hiyo.Akifungua kikao cha tatu cha Baraza la Wafanyakazi la ATCL, Nditiye alisema hivi karibuni baadhi ya njia katika baadhi ya maeneo, zimekuwa hazijai kutokana na abiria kuambiwa kuwa ndege zimejaa, wakati kiuhalisia sio kweli, hivyo aliwataka wafanye uchunguzi na kulitafutia ufumbuzi suala hilo.Aidha, alisema baadhi ya mawakala wanaonwa na kampuni nyingine ili wauze kwanza tiketi zao na baada ya ndege za kampuni nyingine kujaa, ndio wanauza za ATCL, hivyo alimuagiza mkurugenzi mkuu wa kampuni hiyo kulifanyia kazi na kwamba anataka usafiri wa ATCL uwe namba moja kisha wengine wafuate. Kuna maneno pia kuwa baadhi ya wafanyakazi wamekuwa wakifanya hujuma kwa kusema tiketi zimejaa, hiyo ni hujuma. Kwa nini uhujumu kampuni wakati ndio inakulipa mshahara?  alihoji. Aliagiza wafanyie uchunguzi madai hayo na ikibainika kuwepo kwa wafanyakazi kufanya hujuma, wachukuliwe hatua.  Tunahitaji tija ya wazi hatuhitaji hujuma, kama kuna vurugu vinafanyika ni lazima zifuatiliwe, ni lazima ndege zetu zijae kwanza ndipo zingine zifuate,  alisema.Aidha, alisema ndege za kampuni hiyo ni mpya na huduma zote ndani ni nzuri na zina nauli ndogo pia, tofauti na kampuni nyingine za ndege ambazo zinatoza gharama kubwa na hakuna huduma yoyote ndani. Hivyo, aliwataka kuimarisha kitengo cha biashara kwani wanahitaji kampuni hiyo ilete tija kwa wananchi.  Kwenye biashara kuna mambo mengi, unaposikia maneno lazima uyachukue na uyafanyie kazi ili kuleta tija,  alisema Naibu Waziri.Aidha, aliwataka kutambua kuwa watumishi wa umma, wana wajibu wa kutoa huduma bora kwa umma, ambao ngiyo wateja wao, hivyo aliwataka pia kuhakikisha kuwa wanaweka malengo halisi ya kazi ili kuwezesha kufikia kiwango cha juu kabisa katika utendeji wao wa kazi.Aliwataka kufanya kazi kwa bidii na nidhamu ya hali ya juu ikiwamo kuonesha heshima na kujali wajibu wao na kutumia maarifa, ujuzi na utaalamu wao ili kupata ufanisi wa upeo wa juu katika utendaji wao wa kazi. Hampaswi kutumia madaraka kwa manufaa yenu binafsi, kuwapendelea marafiki na jamaa zenu au kuwakandamiza wengine,  alieleza. Hivyo, aliwataka kuhakikisha wanasimamia vizuri fedha na mali ya umma, waliyokabidhiwa na kwamba ni wajibu wao kuzuia uharibifu, upotevu au ubadhirifu usitokee kutokana na uzembe au manufaa ya mtu binafsi au kundi fulani ikiwa ni pamoja na kujihusisha na vitendo vyovyote.Aliwataka kutambua kuwa msingi wa mafanikio ya usafirishaji wa anga ni utoaji huduma bora na uwajibikaji, wanapaswa kuwahudumia wateja wao na watumishi wenzao kwa heshima.Aliwataka kuhakikisha wanawahudumia kwa umakini zaidi wananchi wanye mahitaji ya kipekee wakiwemo wazee, wanawake, watoto, wagonjwa, walemavu na kundi lolote la watu ambao wapo katika hali ngumu. Mkurugenzi Mkuu wa ATCL, Ladislaus Matindi alisema wao ni wafanyabiashara lazima wasikilize wateja na wadau wao, hivyo malalamiko hayo walishaanza kuyachukulia hatua mbali mbali.