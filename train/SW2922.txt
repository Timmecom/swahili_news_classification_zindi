 WAZIRI wa Maji, Profesa Makame Mbarawa amemsimamisha kazi Mhandisi wa Maji Mkoa wa Rukwa, Emmy George baada ya kutofurahishwa na maendeleo ya Mradi wa Maji wa Isale wilayani Nkasi.Wakati huo huo, Profesa Mbarawa ameagiza mkandarasi wa Kampuni ya Enterprises akamatwe na kufikishwa kwenye vyombo vya dola kwa kosa la udanganyifu wa leseni ya kazi ambayo haiendani na kazi yake kitaaluma.Kwa mujibu wa taarifa iliyotolewa jana na Kitengo cha Mawasiliano cha wizara hiyo, Profesa Mbarawa tayari amemteua Mhandisi Shabani Kassim kukaimu nafasi ya Emmy kuanzia juzi. Taarifa hiyo ilisema kuwa baada ya Profesa Mbarawa kukagua mradi huo hakufurahisha na maendeleo yake na maelezo aliyoyatoa Emmy Septemba mwaka jana waziri alipofika kwenye mradi.Atapangiwa kazi nyingine. Kuhusu mkandarasi wa Kampuni ya Enterprises, taarifa hiyo imesema Profesa Mbarawa amegiza akamatwe kwa udanganyifu. Hatua hiyo imetokana na uchunguzi uliofanyika baada ya mkandarasi huyo kuonekana hana uwezo katika kazi anazofanya na utekelezaji wake miradi ya maji isiyopungua mitano katika maeneo mbali mbali nchini kuwa chini ya kiwango.