 WAZIRI wa Mifugo na Uvuvi, Luhaga Mpina amekamata jumla ya kilo 26,295 za bidhaa za nyama na maziwa zikiwa zimeingizwa nchini kutoka nje ya nchi bila kuwa na vibali, kulipiwa ushuru na bila kuhakikiwa ubora wake.Kutokana na sakata hilo, amebainisha kamwe serikali ya awamu ya tano inayoongozwa na Rais John Magufuli haitakubali Tanzania kugeuzwa kuwa dampo la bidhaa za mifugo zilizokwisha muda wa matumizi na kuua uwekezaji nchini kwa manufaa ya watu wachache. Akizungumza na waandishi wa habari jijini Dar es Saalam kutoa matokeo ya  Operesheni Zagamba  iliyoendeshwa kwa vipindi viwili tofauti, Waziri Mpina alisema pia walikamata jumla ya kilo 2,376 za nyama na maziwa zikiwa zimeisha muda wa matumizi.Alieleza kuwa bidhaa hizo zilikuwa zikiuzwa maeneo mbalimbali nchini na hivyo kuhatarisha afya za walaji na kuingia katika hatari ya kupata magonjwa makubwa ikiwemo saratani. Waziri Mpina alisema hivi karibuni kwenye mitandao ya kijamii kuliibuka taharuki juu ya hatua zinazochukuliwa na serikali dhidi ya wahalifu katika operesheni inayoendelea katika maeneo mbalimbali nchini.Alisema operesheni hiyo inayoendeshwa kwa mujibu wa Sheria ina lengo la kudhibiti uingizaji holela wa mazao ya mifugo nchini, kudhibiti uuzaji wa mazao ya mifugo, pembejeo na chakula cha mifugo kilichokwisha muda wa matumizi na utoroshaji wa mifugo na mazao yake nje ya nchi. Alisema mbali na hiyo pia jumla ya kilo 17,712 za pembejeo za mifugo zilizokwisha muda wa matumizi zilikamatwa huku kilo 880 za nyama na maziwa ambazo hazina lebo wala taarifa yoyote katika vifungashio pamoja na usajili kutoka mamlaka husika nazo zikikamatwa.Aidha, jumla tani 25, 423 za chakula cha mifugo zilikamatwa zikisafirishwa kwenda nje ya nchi bila vibali ambapo katika uhakiki wa hesabu za ulipaji ushuru kwa kampuni chache zilizofanyiwa uhakiki katika kipindi cha mwaka wa fedha 2017/2018 ilibainika kuwa jumla ya shilingi bilioni 4.25 zilikwepwa kulipwa. Waziri Mpina alisema pia ng ombe 40,954 , mbuzi na kondoo 165,115 nazo zilikamatwa zikiwa zinatoroshwa kwenda nje ya nchi bila vibali na bila kulipa ushuru wa aina yoyote huku zaidi ya ng ombe 50,000 zilikamatwa zikiwa zimeingia nchini bila vibali.Aidha katika operesheni hiyo jumla ya vifaranga 21,100 na mayai 21,480 yalikamatwa vikiingia nchini bila vibali ambapo vilitaifishwa na Serikali kisha kuketezwa. Mpina alisema licha ya bidhaa zinazoingizwa nchini bila vibali na huku Tanzania ikiwa na mifugo mingi, uagizaji wa bidhaa za mifugo kutoka nje ya nchi ni mkubwa nchini ambapo uagizaji wa bidhaa za nyama nchini umefikia thamani ya wastani wa Sh bilioni 10 huku maziwa ikiwa ni wastani wa Sh bilioni 30 kwa mwaka.Aidha Waziri Mpina amefichua mbinu zinatumikika kufanikisha uhalifu huo, ikiwemo bidhaa nyingi za mazao ya mifugo kuingia nchini kupitia njia za panya kwa lengo la kukwepa ukaguzi, ushuru na zuio la serikali. Pia kuingiza nchini bidhaa za mifugo zinazokaribia kwisha muda wa matumizi ambazo hununuliwa kwa bei ya kutupa huko nje ya nchi na kwa kukosa soko sehemu nyingine duniani na kisha kuingizwa nchini na baadae kuuzwa zikiwa zimekwisha muda wa matumizi.