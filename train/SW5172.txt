 SERIKALI ya Mkoa wa Tabora imeagizwa kukamatwa mara moja kwa wakulima ambao wamekopeshwa mbolea za kukuzia tumbaku kwa Sh 82,000 ambayo wao wanaiuza kwa magendo kwa walanguzi kwa bei ndogo ya Sh 50,000, kinyume cha utaratibu.Kauli hiyo ilitolewa na Mkuu wa Mkoa wa Tabora juzi, Aggrey Mwanri baada ya kupokea taarifa kutoka kwa Mwenyekiti wa Halmashauri ya Wilaya ya Tabora, Said Ntahondi kuwa kuna baadhi ya wakulima wamechukua mbolea kwa madai ya kwenda kuwekea katika mashamba yao lakini wameziua kimagendo.Alisema vitendo vya namna hiyo vinamfanya mkulima kuwa na mzigo mkubwa wa deni la baadaye ambalo wakati mwingine anashindwa kulipa na mzigo huo kwenda katika Vyama vya Msingi vya Ushirika (AMCOS), jambo ambalo limesababisha baadhi yao kufa kwa sababu ya watu wachache.Mwanri alisema watu wa namna hiyo wanapoona deni ni kubwa na hawawezi kulipa wanakimbia na kuviachia mzigo vyama vyao kwa kuwa ndio vilivyoingia mkataba na chama kikuu cha ushirika wa kukopa mbolea kwa niaba ya wakulima. Aliongeza kuwa hakuna mkulima anayeruhusiwa kuuza kwa mtu mwingine aina yoyote ya pembejeo alizokopeshwa na kusisitiza kuwa kufanya hivyo ni kosa yeye na mnunuzi wanapaswa wachukuliwe hatua ikiwa ni pamoja na kufikishwa mahakamani. Mkuu huyo wa mkoa alisema mbolea itauzwa kwa utaratibu uliwekwa na serikali na sio vinginevyo kwa kuwa kufanya hivyo ni kumrudisha nyuma mkulima ambaye serikali imeamua kumshika mkono na pia kuchochea ukwepaji wa kodi na kupunguza mapato ya halmashauri husika.Awali Ntahondi alisema kumeibuka tabia ya baadhi ya wakulima kuchukua mbolea nyingi ya kukuzia tumbaku lakini wamekua wakiiuza kimagendo kwa watu wengi na kubaki na mzigo wa deni. Aliomba viongozi wa vijiji kwa kushirikiana na AMCOS kusimamia zao la tumbaku ikiwamo kufanya ukaguzi wa mashamba yote ya wakulima wa zao hilo ili kuona kama kuna uwiano wa mbolea waliochukua na mashamba waliolima ili kutosababishia AMCOS kubeba madeni ya wakulima wenye uchu wa fedha. Alisema kuwa watakaobainika sehemu waliyolima ni kidogo ukilinganisha na mbolea waliyokopeshwa walazimishwe kuonesha walipoipeleka ili hatua zichukuliwe kwa yule aliyenunua na muuzaji.