 SERIKALI imetoa ajira kwa walimu 4,549 wakiwemo 1,490 wa masomo ya sayansi ambao wamepangiwa kwenda moja kwa moja kufundisha katika Shule za Msingi na Sekondari kuanzia Mei Mwaka huu.Aidha imetoa muda wa wiki mbili kuanzia Mei 7 hadi Mei 21 kwa walimu hao kuripoti katika vituo vyao vya kazi ikiwa ni pamoja na kukamilisha taratibu za usajili kwa Wakurugenzi wa halmashauri mbalimbali watakazopangiwa kwenda kufanya kazi.Waziri wa Nchi, Ofisi ya Rais Tawala za Mikoa na Serikali za Mitaa (TAMISEMI) Selemani Jafo amesema hayo jana; na kuongeza kuwa hatua hiyo ni matokeo ya kibali kilichokuwa kimetolewa kwa TAMISEMI kuajiri walimu hao ikiwa ni mpango Serikali wa kukabiliana na upungufu wa walimu shuleni.Alisema miongoni mwa walimu hao waliopata ajira hizo mpya, walimu 3,059 sawa na asilimia 67.25 wamepangiwa kufundisha shule za msingi na walimu 1,490 sawa na asilimia 32.75 wakipangiwa kwenda kufundisha shule za sekondari.Kwa mujibu wa Waziri Jafo, jumla ya walimu 91,108 walijitokeza kuomba nafasi mbalimbali zilizokuwa zimetangazwa ambapo kati ya hayo, maombi 43,700 sawa na asilimia 48.04 ya waombaji wote yalikuwa na viambatanisho vyote vilivyohitajika na jumla ya waombaji 47,338 sawa na asilimia 51.96 maombi yao hayakuwa na vigezo ikiwa ni pamoja na kukosa viambatanisho muhimu vilivyohitajika.Aidha alisema maombi hayo kwa mwaka huu yamekuwa mengi hatua iliyotokana na idadi kubwa ya watumishi waliokuwa katika sekta binafsi kutaka kubadilisha  upepo  na kuhamia serikalini kutokana na imani zao kwa Serikali ya awamu ya tano chini ya Rais John Magufuli. Kutokana na mahitaji makubwa ya walimu katika shule za msingi na walimu wa shule za msingi wa masomo ya sayansi (Fizikia,Kemia na Bailojia) na hisabati. Ofisi ya TAMISEMI imefanya uchambuzi na kutoa kipaumbele katika ajira ya walimu wa kada za walimu daraja la tatu A (cheti) kwa ajili ya kufundisha shule za msingi  alisema Jafo.Alisema walimu wa Daraja la tatu B (Stashahada) wa masomo ya sayansi , wameajiriwa maalumu kwa ajili ya kufundisha shule za sekondari kidato cha kwanza hadi kidato cha nne huku walimu daraja la tatu C wa masomo ya sayansi kwa ajili ya kufundisha katika shule za sekondari za kidato cha tano na sita. Walimu daraja la tatu C (Shahada) wa masomo ya elimu maalumu, biashara, uchumi, kilimo na maarifa ya nyumbani kwa ajili ya kufundisha shule za sekondari. Mchakato wa kupitia maombi ulijumuisha uhakiki wa uhalali wa vyeti vya elimu na taaluma vya waombaji na ukamilifu wa nyaraka zilizohitajika  alisema Jafo.Aidha alisema waombaji wote wa masomo ya Sanaa, sayansi na masomo mengine ambao walitimiza vigezo na hawakufanikiwa kupata nafasi katika kipindi hiki maombi yao yote yamechambuliwa na yamehifadhiwa kwenye Kanzidata ya TAMISEMI na kwamba fursa za ajira zitakapojitokeza itakuwa rahisi kuwaingiza katika utaratibu wa ajira. Walimu wote waliopata ajira wanatakiwa kuripoti kwa wakurugenzi wa halmashauri zilipo shule walizopangwa kwa ajili ya uhakiki wa vyeti halisi vya elimu na taaluma, kujaza mikataba ya ajira na taratibu nyingine za kiutumishi na kisha kuripoti katika shule walizopangiwa kuanzia Mei 7 hadi Mei 21.  alisema Jafo.Alisema kwa walimu wapya ambao watashindwa kuripoti katika vituo vyao vya kazi ndani ya muda huo nafasi zao zitajazwa mara moja na walimu wengine wenye sifa ambao hawakupangiwa katika awamu hii.Aidha aliwaonya Wakurugenzi wa Halmashauri kutowabadilisha vituo vya kazi walimu hao bila kibali maalumu cha Katibu Mkuu TAMISEMI huku akiwasisitiza kuwapokea walimu hao na kukamilisha taratibu za ajira kwa kuzingatia sheria ,kanuni ,taratibu na miongozo inayosimamia utumishi wa umma.