 WARAGHIBISHI kutoka vituo vya taarifa na maarifa vinavyoratibiwa na Mtandao wa Jinsia Tanzania (TGNP) wameiomba Halmashauri ya Wilaya ya Morogoro kuhakikisha bajeti inayotengwa inakidhi mahitaji ya jamii hasa wanaoishi pembezoni.Hayo yalisemwa jana na Mraghibishi kutoka kituo cha taarifa na maarifa Kata ya Mkambarani, Theresia Berege wakati akisoma risala ya mrejesho wa uchambuzi wa bajeti ya wilaya kwa mrengo wa kijinsia ambapo walikutanishwa wakuu wa idara, mkurugenzi na vituo vya taarifa na maarifa kutoka kata mbalimbali.Berege alisema vituo vya taarifa na maarifa vilipata fursa ya kushiriki katika uchambuzi wa bajeti kwa mwaka wa fedha 2018/2019 katika Halmashauri ya Wilaya ya Morogoro ili kujua ni kwa jinsi gani imegusa na kuwalenga watu wa pembezoni hasa hasa makundi maalumu yakiwemo ya mama na mtoto.Aidha, alisema katika uchambuzi huo walibaini bajeti iliyokuwa imetengwa imelenga jinsia zote katika jamii hasa katika Sekta ya Afya, Elimu, Kilimo na Maji lakini waliomba mambo mbalimbali kuweza kuboreshwa zaidi.Aliyataja mambo hayo kuwa ni changamoto katika bajeti ya elimu ya msingi, bajeti ya maji, kilimo na pia bajeti ya masuala ya jinsia ili kuhakikisha makundi ya pembezoni mfano wanawake, vijana na walemavu wanafikiwa.Awali akifungua kikao hicho, Mkurugenzi wa Halmashauri ya Wilaya ya Morogoro, Masoud Lyoba alisema kuwa dosari zilizojitokeza, halmashauri itahakikisha inazifanyia kazi ikiwemo kuona ni namna gani ya kutenga bajeti ili kuweza kuwafikia wananchi katika nyanja zote ikiwemo upatikanaji wa huduma bora ya maji ili kuwaondolea wanawake kero ya maji.Alisema wanataka wananchi wafikiwe na huduma zote muhimu ikiwemo elimu kwa kumjengea mazingira mazuri mtoto wa kike na upatikanaji wa vifaa malumu kwa ajili ya kujisitiri mtoto wa kike wakati wa hedhi ili aweze kuhudhuria masomo sawa na wavulana.Kwa upande wake, Ofisa Mipango kutoka Halmashauri hiyo Salifu Venance aliipongeza TGNP kwa kuwajengea uwezo waraghibishi hao na kuweza kuichambua bajeti hiyo jambo ambalo linawawezesha kuwa na uelewa mpana wa kuhoji bajeti zinazotengwa katika nyanja mbalimbali.Hata hivyo, Mraghibishi na Mtafiti ngazi ya jamii kutoka TGNP, Hans Obote alisema katika Sekta ya Ardhi inapaswa kuhakikisha maofisa ardhi wanafanya uhakiki wa kina kabla ya kutoa ardhi kwa wananchi, jambo ambalo litasaidia kuondoa migogoro isiyo ya lazima ikiwemo ile ya mwanamke kunyang anywa ardhi yake.