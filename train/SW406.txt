 TANZANIA imetajwa kuwa moja ya nchi zinazoweza kuhudumia nchi saba barani Afrika kupitia mpaka mmoja kwa kutumia bandari ya Tanga, ambapo nchi hizo zitaweza kusafirisha shehena ya mizigo kwa ufanisi na teknolojia ya hali ya juu.Bandari hiyo iliyogawanyika katika sehemu mbili, ya kwanza ikiwa ni yenye eneo la zaidi ya asilimia 80 likiwa na kina kirefu na uwezo wa kupokea meli kubwa za mizigo na eneo la pili la asilimia 20 lenye kina kifupi. Meneja wa bandari hiyo, Percival Salama alieleza hayo kwa timu ya wanahabari kutoka mikoa ya Arusha na Kilimanjaro waliotembelea bandari hiyo kuona shughuli za uboreshwaji wa bandari hiyo ikiwani ni moja ya mipango Mamlaka ya Usimamizi wa Bandari Tanzania (TPA).Salama alizitaja nchi zitakazonufaika na bandari hiyo kuwa ni Malawi, Zambia, Jamhuri ya Kidemokrasia ya Congo (DRC), Rwanda, Burundi, Uganda na Kenya na kwamba kwa kupitia maboresho ya bandari hiyo zitakuza biashara miongoni mwa nchi hizo. Watu hawana taarifa kwamba Bandari yetu ina sehemu mbili na moja ambayo ni kubwa ina kina cha zaidi ya mita 30. Hapa tumepokea mitambo mipya 16 kati ya 20 inayotarajiwa kutufika kutoka TPA, tumeongeza kasi tunaweza kuzihudumia nchi zote hizi,  alisema. Alisema Bandari ya Tanga yenye lango kubwa la mita 1200 kuliko bandari yoyote Afrika Mashariki inatarajia kuhudumia shehena ya mizigo tani 1,267,000 kwa mwaka 2018/2019 ikilinganishwa na tani 646,718 za 2017/2018. Mteja anakuja anakaa siku tano anatoa mzigo, kesho hawezi kuja tena lakini sisi hapa mtu akija kuchukua mzigo anaondoka siku hiyo hiyo na meli ikija hapa haisubirishwi kwenye eneo la bahari kama kwenye bandari zingine bali inaingia moja kwa moja kushusha au kupakia mzigo,  alisema.Alifafanua kuwa ucheleweshaji wa meli bandarini ni moja ya vikwazo kwa wenye meli kwani anapochelewa anapigwa penalti ambapo kwa siku moja ni dola 20,000 hivyo anaongeza gharama za uendeshaji. Akizungumzia kuhusu miradi mikubwa iliyopangwa kufanyika, Salama alisema tayari wameanza kufanyia kazi agizo la Rais John Magufuli la kuchimba na kuongeza kina cha bandari hiyo hadi kufikia kina cha mita 15. Alisema tayari wamefanya utafiti wa aina ya udongo uliopo ambapo kazi oliyofanywa na Kampuni ya BICO ya Chuo Kikuu cha Dar es Salaam. Tumegundua kuwa taarifa zilizokuwepo kwa miaka mingi kuwa kuna jiwe si za kweli na kwamba kilichopo ni mchanga na udongo aina ya mfinyanzi na sasa tunatarajia kufanya usanifu na kumtafuta mhandisi mshauri ili tuanze kuchimba,  alisema.Mradi mwingine ni wa ujenzi wa matanki ya kuhifadhia mafuta kutokana na kuwepo kwa mradi wa bomba la maguta kutoka Ohima Uganda hadi bandarini hapo eneo la Chongoleani litajengwa gati ya mafuta itakayowezesha meli kubwa za kubeba tani 100,000 hadi 250,000.  Kwa kuweza kupokea meli za aina hii bandari ya Tanga itakua ndio yenye uwezo wa kupokea meli kubwa kuliko bandari yoyote Afrika na huku ni kuelekea kuwa hub ya ukanda wa Mashariki na Kati,  alisema Salama.