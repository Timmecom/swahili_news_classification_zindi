 UCHAGUZI mdogo wa kujaza nafasi za uongozi Yanga umekuwa kizungumkuti baada ya Kamati ya Uchaguzi ya Shirikisho la Soka Tanzania (TFF) kushindwa kutangaza tarehe ya kufanyika kwake.Awali, uchaguzi huo ulikuwa ufanyike Januari 13, mwaka huu, ukasogezwe mbele wagombea wakiwa katika hatua ya kujinadi kutokana na baadhi ya wanachama kufungua kesi mahakamani ya kupinga kufanyika. Mwenyekiti wa Kamati hiyo, Malangwe Mchungahela alifanya mazungumzo na waliofungua kesi na kukubaliana kuzifuta huku akisema wakati wowote atatangaza tena tarehe ya kuendelea pale walipoishia lakini mambo yanaonekana kukwama baada ya kushindwa mpaka sasa ikiwa inakaribia wiki ya pili.Akizungumza Dar es Salaam, Mchungahela alisema wanachosubiri ni wanachama hao kumalizia ufutaji wa kesi hizo na anaamini mambo yatakuwa mazuri.  Hatujakwama, tunaendelea kuzungumza nao ili kumaliza utaratibu wa kesi na wakati wowote tutatangaza pale tulipoishia wagombea wataendelea kujinadi na kufanya uchaguzi, alisema. Alisema uchaguzi huo utafanyika kwa ushirikiano na Kamati ya uchaguzi ya Yanga kama walivyokubaliana. Nafasi zinazotakiwa kujazwa wazi ni Mwenyekiti, Makamu Mwenyekiti na wajumbe wanne.