  NAIPONGEZA timu nzima ya Mkoa wa Arusha iliyobuni mtihani wa pamoja kwa wanafunzi wa shule za msingi na sekondari hapa mkoani ambao sasa unasaidia wanafunzi kukuza vipaji vyao na kuwawezesha kuongeza ufaulu zaidi. Ndivyo anavyosema Mkuu wa Mkoa wa Arusha, Mrisho Gambo anapozungumza katika hafla ya uzinduzi wa mpango wa kuboresha elimu mkoani humo, zikiwa ni juhudi za kusaidia mkoa huo kuendelea zaidi kielimu hali iliyouwezesha kushika nafasi ya tatu kitaifa katika matokeo ya mtihani wa darasa la saba mwaka 2018.Katika mpango huo uliozinduliwa na Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo, wanafunzi wa shule za msingi na sekondari za binafsi na za serikali mkoani humo, watafanya mtihani mmoja unaofanana kwa shule zote kadiri ya madarasa yao. Mpango huo ni matokeo ya juhudi za mkuu wa mkoa huo, watendaji na wadau mbalimbali wa elimu mkoani humo kushirikiana kutatua changamoto za walimu wa shule za msingi na sekondari.Katika kufikia mafanikio hayo, mara kwa mara Gambo amekuwa akifanya vikao na walimu kwa kushirikiana na Mkuu wa Wilaya ya Arusha, Gabriel Daqqaro pamoja na maofisa elimu na waratibu wa elimu kata. Vikao hivyo na wadau wa elimu wa Mkoa wa Arusha vimekuwa vikilenga kuhakikisha hakuna mazingira yanayokwamisha walimu kufundisha darasani au watoto kutosoma masomo yote. Uchunguzi umebaini kuwa, juhudi hizo za Mkuu wa Mkoa wa Arusha na viongozi wengine wa mkoa, ndizo zimewezesha Mkoa wa Arusha kushika nafasi ya tatu kitaifa katika matokeo ya darasa la saba ya mwaka huu.Katibu Tawala wa Mkoa wa Arusha, Richard Kwitega anasema mpango huo umesababisha kuwapo matokeo chanya ya darasa la saba mwaka huu. Mkoa huo wenye walimu wa shule za sekondari 4,950, mwaka 2017 ulishika nafasi ya saba katika matokeo ya mtihani wa kuhitimu elimu ya msingi. Mwaka 2016 ulishika nafasi ya sita. Kwitega anasema mpango ulianza kutekelezwa mwaka 2017 kwa kuanzisha mtihani wa mihula kwa shule zote za sekondari na za msingi. Tumejifunza mambo mengi katika mpango huu wa uboreshaji wa elimu na baadhi ya masomo vijana wanafaulu vizuri huku masomo mengine wakishindwa kufaulu kutokana na walimu kutofundisha vema,  anasema. Akizindua mpango wa kuboresha elimu uliobuniwa na Mkuu wa Mkoa wa Arusha, Mrisho Gambo pamoja na wadau wa elimu wakiwemo viongozi wa dini, Waziri Jafo anaupongeza mkoaa kwa kuzindua mpango wa uboreshaji wa elimu kwa shule za msingi na sekondari.Anasema kutokana na mkoa huo kufanya vizuri katika matokeo ya darasa la saba, ameandaa vyeti maalumu kwa mikoa mitatu iliyofanya vizuri ikiwemo wa Arusha ili kuwapongeza walimu na wadau wa elimu kwa kuuwezesha kuwa mkoa wa tatu kitaifa katika masuala ya elimu. Anawataka wadau hao kujipanga vema zaidi na kuongeza juhudi kuboresha elimu ili mkoa huo ushike nafasi ya kwanza kitaifa.Anasema uzinduzi wa mpango wa elimu ni ajenda ya kumkomboa mtoto masikini kwa kuwa Rais John Magufuli amekuwa akitoa Sh bilioni 23.5 kila mwezi kwa ajili ya elimu bila malipo akilenga kuwakomboa watoto wa Kitanzania. Anasema mitambo ya kuchapia mitihani ya pamoja iliyopo mkoani hapo, pia itasaidia kuondoa kero ya walimu kuandika mitihani ubaoni. Imebaini kuwa, mpango huo pia unaondoa majigambo ya baadhi ya walimu kudai wamefaulisha vizuri wanafunzi wao, na badala yake umewezesha shule mbalimbali kufanya vema katika kukuza viwango vya ufaulu kwa wanafunzi. Jambo hili likisimamiwa vizuri Mkoa wa Arusha utaacha mikoa mingine kwa ufaulu na nawaomba wakuu wa mikoa wengine kuiga mfano wa mkoa huu katika kuboresha sekta ya elimu nchini,  anasema Waziri Jafo. Waziri anamhimiza Mkuu wa Mkoa (Gambo) kuainisha wanafunzi wanaofaulu vema sambamba walimu wanaofanya kazi vizuri ili wapewe zawadi za kiwilaya na kimkoa na kuwataka pia kuandaa siku maalumu ya elimu ili kuhamasisha elimu.Anasema walimu na madaktari ni watu muhimu katika jamii, hivyo hawana budi kupewa motisha sambamba na kuepushiwa adhabu zinazoshusha utu na ari yao ya kazi.  Mwalimu ndiye mtu anayemwandaa mtoto kiakili na anamjenga, hivyo lazima walimu wasikilizwe na wasaidiwe kutatua kero zao   anasema. Anausisitiza Mkoa wa Arusha kubuni mkakati mwingine wa kuboresha elimu ikiwa ni pamoja na kuandaa jukwaa maalumu la mjadala wa kimaarifa ili kushindana kihesabu, kisayansi na kihistoria, hali itakayochochea ongezeko la maarifa ya wanafunzi.Gambo anasisitiza kuwa, mpango wa kuboresha elimu mkoani Arusha umewezesha kutatuliwa changamoto za ufaulu wa mitihani, likiwamo suala la kutofundisha mada zote na kusisitiza walimu kutunga mitihani kulingana na silabasi wanazofundisha. Awali katika mitihani ya nusu muhula kwa kidato cha kwanza hadi cha tatu kila halmashauri ilionesha hakuna halmashauri iliyofikia asilimia 50 huku somo la Sayansi likiwa na wastani wa asilimia 30 na Fikizia wastani asilimia 44. Kwa somo la Hisabati kidato cha kwanza asilimia 20, kidato cha pili asilimia 13 na kidato cha kwanza asilimia 10. Kama ungekuwa ni utafiti, tungesema wamefaulu katika utafiti, lakini kutokana na matokeo haya tunasema hapana lazima sasa tufanye jambo la kuboresha elimu kwa Mkoa wa Arusha,  anasema Gambo. Anasema siku ya Ijumaa, masomo huisha saa sita na yanapoisha, kila mwalimu mkuu na mkuu wa shule akae na walimu wa masomo yote kujua kwa nini mwalimu husika hajafundisha somo lake kama lipo. Anasema mwalimu akieleza sababu, lazima zitatuliwe ili kuboresha elimu na waratibu wa elimu kata waangalie changamoto za walimu na kuzitatua, ikiwemo kuziwasilisha kwa maofisa elimu katika halmashauri zote. Maofisa elimu nendeni mkajue hao wengine wana changamoto gani maana kuna mahali utakuta shule haina vyoo, mazingira yake si rafiki sasa lazima uangalie tatizo lipo wapi na siyo suala la kusimamisha tu, walimu,  anasema Gambo. Anasema:  Mfano, katika Shule ya Msingi Mkonoo kulikuwa na ukosefu wa vyoo walimu walikuwa wakichangia vyoo na wanafunzi. Nilipofika pale Aprili mwaka huu kuangalia yale mazingira, nilihuzunika sana    Nilichofanya ni kumchukua Mkurugenzi wa Jiji la Arusha, Dk Maulid Madeni ili ajionee hali halisi ya maisha ya walimu hawa na ndipo nilipohakikisha Halmashauri ya Jiji inatenga milioni kadhaa kwa ajili ujenzi wa matundu ya vyoo zaidi ya 20 nimeongeza hapo. Mchakato wa Mpango wa Elimu ulianza mwaka 2017 kwa kushirikisha wadau mbalimbali wakiwemo wafanyabiashara, hivyo badala ya kununua mashine kwa Sh milioni 20 tulinunua mashine 10 za kuchapisha mitihani kwa Sh milioni 7. Katibu Tawala wa Mkoa (Kwitega) anasema mkakati mwingine ni kuwezesha wazazi kuwa na utaratibu wa kusoma vitabu na watoto wao kwenye maktaba zilizopo mkoani humo.Theresia Mahongo kwa niaba ya wakuu wa wilaya, wakurugenzi na wenyeviti wa halmashauri, anasema awali aliona mpango huo hauwezekani, lakini kwa juhudi za Mkuu wa Mkoa wa Arusha, Mrisho Gambo, umefanikiwa na kuzaa matunda chanya. Naye Askofu wa Kanisa la Anglikana, Dayosisi ya Mount Kilimanjaro (DMK), Dk Stanley Hotay anaiomba serikali kuhakikisha mitaala inayotolewa ya kuanzia elimu ya msingi na sekondari inamjenga na kumwandaa mtoto kujiajiri badala ya kusubiri kuajiriwa. Mwalimu Ambrose Bashayija kutoka wa Shule ya Edmund Rice iliyopo katika Kata ya Sinon, anasema awali shule za binafsi zilikuwa zikikabiliwa na uhaba wa vifaa vya kuchapisha mitihani pamoja na udanganyifu wa ufaulu, lakini mpango huo utawezesha walimu kujulikana kama kweli wanafundisha vipindi vizuri darasani ama la.