 MKUU wa Mkoa wa Pwani Evarist Ndikilo amewataka wananchi waliovamia eneo la Pangani wilayani Kibaha lenye ukubwa wa ekari 500 na kujigawia viwanja kuondoka mara moja.Amesema hatua hiyo inalenga katika kuiacha Halmashauri ya Kibaha kufanya taratibu ya kulirudisha eneo hilo serikalini baada ya mmiliki wake kushindwa kuliendeleza na kulifanya kuwa sehemu ambayo watu wanauawa na kutupwa humo.Amelitaka Jeshi la Polisi kumkamata mtu yoyote atakayekutwa kwenye eneo hilo na wale waliouziwa kwenda polisi ili wahusika ambao ni matapeli waweze kukamatwa kwa kuwauzia watu kinyume cha sheria kwani eneo hilo linamilikiwa kihalali.Ndikilo aliyasema hayo alipotembelea eneo hilo ambalo linamilikiwa na mtu anayefahamika kwa jina la Seamens na maeneo mengine yenye ukubwa wa ekari 500 yanayomilikiwa na watu wengine wawili ambao hawajaendeleza kwa muda mrefu hivyo wananchi kujigawia viwanja wakidai kuwa eneo hilo limekuwa sehemu ya wahalifu kufanya mauaji au kutupa maiti kutoka maeneo mbalimbali.Alisema kuwa kuna watu 18 ambao wanajifanya ndiyo viongozi na wamewagawia watu hatua 30 kwa 30 kwa kila mtu na eneo hilo wahalifu wameligeuza la kupumzikia baada ya kufanya uhalifu au wanapowateka watu au kuwaua."Kuanzia sasa sitaki kuona mtu na Jeshi la Polisi likamate mtu yoyote watakayemkuta humu kama achukuliwe hatua kwani ardhi haipatikani kwa njia hizo kwa sasa acheni serikali iendelee na taratibu zake ," amesema Ndikilo.Aidha alisema kuwa kwa wale waliouziwa watoe taarifa polisi ili wahusika wa kuuza wakamatwe na Mkuu wa Wilaya awasake ili hatua za kisheria zichukuliwe dhidi yao kwani hawawezi kuuza eneo la mtu ambaye anamiliki kisheria hata kama hajaendeleza kwani kuna taratibu zake za kumiliki ardhi lakini si kwa njia hiyo.Aliitaka kamati iliyoundwa kinyemela ili kuwauzia watu maeneo hayo iwarudishie fedha wale wote waliowauzia kwani wamewatapeli na serikali haiwezi kulifumbia macho jambo hilo .Mkuu wa Wilaya ya Kibaha, Assumter Mshama amesema, wananchi hao kutoka maeneo mbalimbali ya Kibaha na Dar es Salaam waligawana maeneo hayo ambayo yanamilikiwa na watu watatu.Mshama alisema kuwa mtu wa kwanza eneo lake lina ukubwa wa ekari 300 mwingine 200 na mwingine 500 ambapo wananchi waliamua kugawana viwanja kinyume cha sheria wakidai kuwa eneo hilo limekuwa likitumika kwa vitendo vya kihalifu.Mbunge wa Jimbo la Kibaha Mjini Silvestry Koka amesema eneo hilo lina wamiliki hivyo ni vema kukaa nao na kuona watawekaje mipango miji ya serikali katika kuupanga mji wa Kibaha.