 NAIBU Waziri wa Maji na Umwagiliaji, Jumaa Aweso (pichani) amesema wahandisi wa maji wanatakiwa kukaguliwa vyeti vyao upya kubaini kama vinaendana na taaluma hiyo.Alisema hayo jana kwenye ofisi ya mkuu wa mkoa Shinyanga alipowasili kujua changamoto ya mradi mkubwa wa maji ya Ziwa Victoria uliopo kijiji cha Mwakitolyo ulioshindikana kukamilika kwa miaka minne licha ya mkandarasi kulipwa zaidi ya Sh bilioni bilion 1.4. Alisema wataalamu wamekuwa wakishindwa kutoa ushauri ndiyo maana miradi ya visima vijijini imekuwa ikitumia gharama kubwa wakati wananchi wakishindwa kupata huduma ya maji. Alitoa mfano wa kijiji cha Bubiki ambako kipo kisima kirefu lakini wananchi wakishindwa kupata maji. Hawa wahandisi wa maji inatakiwa wakaguliwe vyeti vyao kwani changamoto kubwa ni miradi ya maji vijijini kukosa usimamizi mzuri,  alisema. Mkuu wa Mkoa wa Shinyanga, Zainabu Telack alisema mradi wa maji Mwakitolyo tangi lake limejengwa juu na wananchi hawapati maji.Alisema wahandisi wa maji walitakiwa kutumia taaluma yao kwa kuisaidia serikali na wananchi wapate maji kwa kuonesha njia sahihi.  Ninachoomba naibu waziri bajeti ya mwaka huu watoe kipaumbele kwenye mkoa wa Shinyanga ili kuweza kuondoa changamoto ya maji kwenye baadhi ya maeneo hasa vijijini kwani wanapokosa hakuna mbadala mabwawa hawana, alisema.Katibu Tawala mkoa wa Shinyanga, Albert Msovela alisema mwaka jana idadi ya watu wanaopata maji ni 900,000 kati ya watu zaidi ya milioni 1.7 sawa na asilimia 56. Wanaopata maji kwa kuhudumiwa na mamlaka za maji sita ni asilimi 52.  Hapa mkoani Shinyanga kuna vituo 2,009 kati ya hivyo vituo 1,260 havifanyi kazi baada ya vyanzo vya maji kukauka. Naomba vituo viboreshwe upya ili viweze kufanya kazi kwani upatikanaji wa maji kimkoa ni asilimia 54 mpaka sasa ikiwa mwaka 2017 ilikuwa ni asilimia 49.49,  alisema.