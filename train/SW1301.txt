 MFANYABIASHARA Rostam Aziz, Kampuni ya GSM, Waziri Mkuu, Kassim Majaliwa na Rais wa Awamu ya Nne, Jakaya Kikwete wameichangia Yanga zaidi ya Sh milioni 500 katika hafl a iliyofanyika Dar es Salaam jana.Katika hafla hiyo iliyofanyika ukumbi wa Diamond Jubilee Dar es Salaam na Waziri Mkuu Majaliwa akiwa mgeni rasmi, GSM iliahidi kuchangia Yanga Sh milioni 300 huku Rostam akichanga Sh milioni 200, Majaliwa akichangia Sh milioni 10 na Kikwete milioni tano.Harambee hiyo iliendelea hata baada ya kuondoka kwa Waziri Mkuu na baadae Kikwete, ambapo wanachama waliendelea kutoa fedha na ahadi ili kuisaidia Yanga kufanya usajili wa nguvu pamoja na uendeshaji wa klabu hiyo.Akizungumza kabla ya kuchangia, mgeni rasmi huyo aliwapongeza Yanga kwa kuwa watulivu kipindi ambacho walikuwa wakikabiliwa na changamoto ya kifedha, lakini timu yao ilifanya vizuri kwa kumaliza ligi katika nafasi ya pili na kupata ushiriki ujao kimataifa. Timu ya mpira ili iweze kufanya vizuri ni lazima iwe na fedha kwa ajili ya uendeshaji kuwalipa makocha na wachezaji, bila Yanga imara hatuwezi kuwa na Simba imara, kila mmoja achangie kuiwezesha timu kuwa na uchumi mzuri,  alisema.Aliupongeza uongozi mpya akisema umeanza kuonesha mwanga wa mafanikio mbele akiwahimiza watengeneze mfumo utakaosaidia kuongeza mapato ya ndani. Pia, akimpongeza Kocha Mwinyi Zahera kwa kufanya vizuri msimu uliopita.Kwa upande wake mgeni maalumu wa tukio hilo , Kikwete alisema kuna haja kwa klabu za Tanzania ku- fanya uwekezaji kwa vijana ili kupata wachezaji bora watakaosaidia timu ya taifa baadaye. Kikwete alisema klabu zinatumia pesa nyingi kuleta makocha kwa ajili ya kufundisha wachezaji wa nje huku watu wakibaki kuwasifia lakini kwenye timu ya taifa hawamo na kusisitiza kuwa wasipoweka juhudi kwenye timu za watoto watabak  kuwa mafahali wa wengine.Aliwataka Yanga kuten- geneza mfumo mzuri wa uendeshaji, kuwa wa kisasa na kuwekeza kwenye timu za watoto. Pia, alihimiza viongozi wapya wa Yanga kurudisha hamasa kwa mashabiki kama iliyokuwa zamani.  Mnabaki kuwasifia akina Kagere (Meddie) waki- ondoka hatuwaoni kwenye timu za taifa. Ifike mahali muone fahari kwa wachezaji wa ndani na kuwaendeleza wale wenye vipaji,  alisema.Aliwahimiza Yanga kutengeneza mfumo endelevu utakaosaidia kuongeza mapato ya ndani badala ya kuwategemea wafadhili na mwisho wa siku wakipata matatizo na klabu inateter- eka. Pamoja na hayo, alimpongeza Waziri Mkuu Kassim Majaliwa kwa kushiriki tukio hilo bila kujali ushabiki wake akisema huo ndio uongozi bora na kuongeza kuwa kama mtu akiwa kiongozi haipendezi kutumia ushiriki wake wa kimpira kukandamiza klabu nyingine.Mbali na michango hiyo pia Mkuu wa Mkoa wa Dar es Salaam, Paul Makonda aliwapatia Yanga eneo Kigamboni kwa ajili ya kujenga uwanja wa soka. Katika hatua nyingine, Makamu Mwenyekiti wa Yanga, Fredrick Mwakale- bela aliwatambulisha wachezaji wapya wawili, Abdulaziz Makame na mfungaji bora wa Uganda Juma Balinya aliyejiunga nao kwa mkataba wa miaka miwili akitokea Polisi FC ya Uganda.