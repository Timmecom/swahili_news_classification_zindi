 TANZANIA imetaka wakulima wapatiwe pembejeo kwa ajili ya kukabiliana na uhaba wa chakula kwa kuzalisha mazao kwa kutumia utalaamu wa kisasa pamoja na kuwapatia masoko ya uhakika ya chakula cha ziada.Hayo yamebainishwa na Waziri wa Mambo ya Nje na Ushirikiano wa Afrika Mashariki, Dk Augustine Mahiga kwenye Mkutano wa Jukwaa la Uchumi Duniani (WEF) uliofanyika Davos, Uswisi kuanzia Januari 22 hadi 25 mwaka huu.Katika mkutano huo uliobeba kaulimbiu isemayo  Kutengeneza Mazingira ya Utandawazi wa Dunia kwa ajili ya Mapinduzi ya Kisasa ya Nne ya Viwanda , Dk Mahiga alimwakilisha Rais John Magufuli ambapo pamoja na mambo mengine, ulijadili kuhusu uhakika wa chakula na changamoto za uhaba wa chakula duniani.Kwa mujibu wa taarifa ya wizara hiyo iliyotumwa kwa vyombo vya habari jana, ajenda kuu zilizojadiliwa kwenye mkutano huo ni pamoja na mapinduzi ya nne ya viwanda, agenda ya Afrika ya maendeleo, hali ya ulinzi na usalama Pembe ya Afrika, changamoto za biashara ya kimataifa, ushirikiano wa Bara la Ulaya na Afrika katika ajenda mpya ya maendeleo.Tanzania ilialikwa kuchangia mjadala unaohusu uhakika wa chakula na changamoto za uhaba wa chakula duniani pamoja na ajenda ya uwezeshaji wa mawasiliano ya simu za mkononi.Katika ajenda hiyo, Tanzania ilitoa wito wa umuhimu wa teknolojia katika kuboresha utaalamu katika sekta ya kilimo kwa ajili ya kuwawezesha wakulima wadogo waliopo vijijini.Taarifa hiyo ya Wizara ilisema kuwa Jukwaa hilo la kipekee liliwakutanisha viongozi wa serikali kutoka mabara yote duniani, taasisi na mashirika ya kimataifa, viongozi wa makampuni makubwa ya kibiashara kwa ajili ya kujadili maendeleo na mwelekeo wa uchumi duniani.Aidha, Dk Mahiga alikutana na kufanya mazungumzo na viongozi wa mashirika na makampuni yaliyopo Tanzania ambayo yanahitaji kupanua wigo kama vile Tigo na General Electric pamoja na makampuni yanayotafuta fursa za kuwekeza Tanzania.Dk Mahiga pia alikutana na Rais wa WEF, Borge Brende ambaye aliahidi kuwashawishi wawekezaji kuwekeza Tanzania na kuandaa jukwaa la wawekezaji wa kimataifa la Tanzania ili waje kuwekeza hapa nchini.Viongozi wengine waliokutana na Waziri Mahiga ni pamoja na Rais na Mkurugenzi Mtendaji wa Kampuni ya Gesi yenye Makao makuu yake Atlanta, Georgia- Marekani, Scott Strazik, Mkurugenzi Mtendaji wa Taasisi ya kupambana na magonjwa ya mlipuko, Richard Hatchett, Makamu wa Rais wa Kampuni ya Kimataifa ya Millicom ambayo TIGO ni Tawi la kampuni hiyo, Rachel Samren pamoja na Mtanzania aliyetambuliwa na Jukwaa la Uchumi Duniani kwa mradi wa kutangaza utalii wa Tanzania kwa njia ya mtandao, Mohamed Al-Beity.