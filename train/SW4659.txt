 MFUNGAJI mzawa anayeongoza kwa kupachika mabao mengi nchini, Salim Aiyee wa Mwadui FC anagombewa na Simba na Yanga, kila moja ikitaka kumsajili kwa ajili ya msimu ujao.Aiyee ndiye anaongoza kwa wachezaji wazawa kwa kupachika mabao katika msimu uliomalizika wa mwaka 2018/2019 baada ya kufunga mabao 18 sawa na Heritier Makambo wa Yanga, huku Meddie Kagere wa Simba akiongoza kwa kufunga mabao 23.Aiyee alikiri kupokea ofa kutoka kwa vigogo, Simba na Yanga zikihitaji huduma yake kwa ajili ya msimu ujao.Aiyee amesema licha ya kupokea ofa hizo, kwa sasa anaangalia kiwango cha maslahi na yuko tayari kwenda kokote, mradi tu kwa watakaotoa maslahi makubwa. Ni kweli nimepokea ofa kibao kutoka kwenye timu za Ligi Kuu zikiwemo Simba, Yanga na zingine kutoka nje ya nchi wakinihitaji huduma yangu, lakini mimi naangalia maslahi tu, wenye fungu nene ndiko nitakwenda, alisema Aiyee.Alisema kati ya timu zinazomhitaji nyota huyo amekiri kwamba Yanga ni miongoni mwa timu iliyoonesha nia kubwa ya kumhitaji ingawa hadi sasa hajaamua timu atakayokwenda msimu ujao. Na hali hiyo ilikuwa inachangia kutokana na umakini wangu mkubwa nilielekeza kwenye kuisaidia timu yangu kuhakikisha tunapata matokeo kwenye mchezo wa Play-off dhidi ya Geita Gold ili ibakie kwenye ligi kisha nianze na kuangalia ofa zangu, alisema.Mchezaji huyo yumo katika kikosi cha wachezaji 32 wa timu ya taifa ya Tanzania, Taifa Stars, kilichoondoka wiki iliyopita kwenda Cairo, Misri kwa ajili ya maandalizi ya fainali za Mataifa ya Afrika zitakazofanyika nchini humo kuanzia Juni 21.