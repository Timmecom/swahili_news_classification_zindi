 MGOMBEA nafasi ya Ujumbe wa Kamati ya Utendaji katika klabu ya Yanga, Athanas Kazige amesema anataka kutumia fani yake kuiwezesha kiuchumi klabu hiyo. Uchaguzi wa Yanga umepangwa kufanyika Mei 5 na sasa wagombea wanajipigia kampeni ili kuwania nafasi wanazogombea.Akizungumza jana na gazeti hili Dar es Salaam, alisema anaona faraja kuitumikia klabu hiyo kwa kutumia mitandao ya kijamii kuiwezesha kiuchumi.  Mimi nikipata nafasi ya kuwa mjumbe nitashirikiana na viongozi waliopo kutengeneza mfumo wa kuandika na watu wakisoma habari, makala kwa kulipa ili klabu iweze kupata fedha, alisema Kazige.Aliongeza kuwa yeye ni mwanahabari, hivyo atahakikisha anashirikiana na viongozi watakao chaguliwa kufufua gazeti la Yanga Imara.  Ukweli hivi sasa wanachama nimeona kwamba kuna upungufu huo, hivyo nitashirikiana na Ofisa Habari wa Yanga ili kuongeza mapato ya klabu kupitia gazeti na mitandao ya kijamii,  alisema Kazige ambaye anagombea ujumbe wa Kamati ya Utendaji katika uchaguzi huo.Aidha, Kazige alisema kuwa mabadiliko ya mfumo ili klabu hiyo iweze kujitegemea ni muhimu kwa sasa.  Naomba wanachama wenzangu mchague viongozi wenye uwezo wa kuleta mabadiliko katika klabu yetu, na mimi naahidi kuwa nitatumia taaluma yangu kuisaidia Yanga kiuchumi kwani habari kwa sasa ni fedha, alisema Kazige ambaye ni mwandishi wa habari mwandamizi nchini.