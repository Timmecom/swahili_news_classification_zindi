 Mbegu hiyo chotara, ambayo asili yake ni nchi ya Mali, itamwezesha mkulima wa pamba kupata kilo kuanzia 1,500 hadi 2000 kwa ekari na ina kinga kubwa ya magonjwa na wadudu.Hayo yamesemwa na mtaalamu wa mbegu kutoka kampuni ya kuzalisha mbegu ya Quton, Phineas Chikawura.Mbegu hiyo mpya na bora, ilitangazwa jana wakati wa mafunzo ya maofisa shamba, wakulima na maofisa ugani kutoka wilaya 31 zinazoongoza kwa kilimo cha pamba nchini.Mbegu hiyo mpya, kwa mujibu wa Chikawura, inakuja badala ya mbegu ya UK91, ambayo tayari imechoka baada ya kutumika kwa zaidi ya miongo miwili. Mbegu ya UK91 haitatumika tena kuanzia msimu ujao kwa sababu imechoka licha ya kuwa na uwezo kutoa kilo 1,200 kwa ekari. Mbegu mpya kwa mujibu wa utafiti ina uwezo wa kuzalisha hadi kilo 2,000 kwa ekari,  alifafanua Chikawura.Kwa mujibu wa Chikawura, mbegu mpya ina uhakika wa kuota kwa asilimia 95, wakati mbegu ya UK 91 iliyotengenezwa kitaalamu ina uhakika wa asilimia 80. Zote mbili zimevuka kiwango cha kimataifa cha uotaji, ambacho ni asilimia 70.Mbegu mpya kama ilivyokuwa UK91, huzalishwa na wataalamu wa Taasisi ya Utafiti wa Kilimo ya Ukiriguru kabla kuondolewa manyoya na kuimarishwa dhidi ya magonjwa katika kiwanda cha uzalishaji mbegu cha Quton kilichopo wilayani Bariadi katika mkoa mpya wa Simiyu.