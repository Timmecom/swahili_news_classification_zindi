 MCHAKATO wa uchaguzi mkuu wa Simba umesimamishwa kwa muda mfupi hadi klabu hiyo itakaporekebisha kalenda yake.Mwenyekiti wa Kamati ya Uchaguzi ya Shirikisho la Soka Tanzania (TFF), Wakili Revocatus Kuuli amesema, tarehe ya uchaguzi haitabadilika kama tu wekundu hao wa Msimbazi watakamilisha maagizo hayo kwa wakati unaotakiwa. Uchaguzi utafanyika kama ulivyopangwa, kwa sasa tumesimamisha mchakato mzima kwa sababu kuna taratibu wanatakiwa kuzikamilisha hasa kurekebisha kalenda yao kisha wataendelea,  alisema.Hata hivyo, wakili huyo hakutoa ufafanuzi zaidi akidai yupo safarini. Uchaguzi wa Simba unatarajiwa kufanyika Novemba 3 mwaka huu ambapo watu 21 tayari wamejitokeza kuchukua fomu za kugombea nafasi mbalimbali za uongozi.Waliochukua fomu kuwania nafasi ya Mwenyekiti ni Mtemi Ramadhani na Swedi Nkwabi. Awali, nafasi ya rais ilikuwa ikishikiliwa na Evans Aveva na Makamu wake Geofrey Nyange  Kaburu  ambao wapo mahabusu wakituhumiwa kughushi nyaraka.Kwa sasa Simba iko chini ya kaimu rais Salum Abdallah  Try Again  kaimu makamu ni Idd Kajuna ambao kwa mujibu wa katiba, hawaruhusiwi kugombea nafasi hiyo.Nafasi za wajumbe wanawake waliojitokeza ni Jasmin Soud na Asha Baraka, wakati wajumbe wa bodi ni Hussein Mlinga, Kajuna, Dk. Zawadi Kadunda, Mohammed Wandi, Suleiman Said, Abdallah Mgomba na Christopher Mwansasu.Wengine ni Alfred Elia, Mwina Kaduguda, Ally Suru, Said Tully, Juma Pinto, Hamisi Mkoma, Abubakar Zebo, Omar Mazola, Patrick Rweyemamu na Suleiman Omar. Fomu zilirejeshwa mwishoni mwa wiki iliyopita Makao Makuu ya klabu, Mtaa wa Msimbazi, Dar es Salaam.Uongozi uliopo ambao muda wake umeisha kikatiba uliingia madarakani Juni 30, mwaka 2014 chini ya Rais Aveva, Makamu wake Nyange na Wajumbe Iddi Kajuna, Said Tully, Collins Frisch, Ally Suru na Jasmine Badour.Katiba mpya ya Simba inaelekeza Mwenyekiti wa klabu awe na elimu ya kiwango cha Shahada atakayeongoza Bodi ya wakurugenzi itakayokuwa na wajumbe wanane chini yake.Na Mwenyekiti huyo atakuwa na mamlaka ya kuteua wajumbe wengine wanne, kati yao mmoja lazima awe mwanamke ili kukamilisha Bodi ya wakurugenzi ya watu wanane.Simba inafanya uchaguzi wa kwanza tangu iingie kwenye mfumo wa hisa ambapo mfanyabiashara na mwanachama maarufu wa klabu hiyo Mohamed  Mo  Dewji, Mbunge wa zamani wa Singida Mjini, kununua asilimia 49 za hisa za klabu hiyo kulingana na maelekezo ya Serikali huku asilimia 51 zikibaki kwa wanachama.