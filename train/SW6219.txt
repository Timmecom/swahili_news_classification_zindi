 MKUU wa Mkoa wa Dodoma, Dk Binilith Mahenge amewaagiza viongozi wa Jiji hilo kukamata mifugo yote inayozurura hovyo makazi ya watu na kuwatoza faini wamiliki.Aliagiza hayo baada ya kukutana na makundi ya ng ombe wakizagaa hovyo kwenye makazi ya watu kwenye mitaa jijini humo wakati akiwa kwenye ziara ya kukagua ujenzi wa madarasa.Alisema hivi sasa Dodoma ni Jiji linatakiwa kuwa safi na mazingira yake kutunzwa bila kuharibiwa na mifugo, hivyo viongozi wa jiji wanatakiwa kuhakikisha hakuna mifugo inayofugwa hovyo katika makazi ya watu. Kama kuna mtu anataka kufuga mifugo lazima awe na banda la kulishia mifugo hiyo ndani, badala ya ufugaji huo wa kutembeza mifugo hiyo kwenye makazi ya watu,  alisema.Alisema ni marufuku kuendesha ufugaji wa mifugo katika makazi ya watu, barabarani na maeneo mbalimbali kwani linatakiwa kuwa safi.Dk Mahenge alimtaka Mkuu wa Wilaya ya Dodoma, Petrobas Katambi kukamata mifugo na kuwatoza faini wanaofugia makazi ya watu kwa kutumia sheria ndogo za halmashauri ya Jiji zinazoruhusu kukamata mifugo na kuchukua hatua dhidi ya wanaofugia makazi ya watu.Mkuu wa Wilaya, Katambi aliyekuwa na Kaimu Mkurugenzi wa Jiji, Hidaya Maeda waliahidi kutumia sheria ndogo kuwachukulia hatua wale wote wanafugia mifugo katika makazi ya watu.Katambi amesema wanalichukulia agizo hilo la Mkuu wa Mkoa kwa uzito mkubwa na hivyo watatumia sheria ndogo katika kukamata mifugo yote inayofugwa makazi ya watu.