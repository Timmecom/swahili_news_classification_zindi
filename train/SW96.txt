 HALMASHAURI za Wilaya na Manispaa ya Lindi mkoani hapa, zimetakiwa kujenga nyumba za walimu ili kutimiza ahadi iliyotolewa miaka mitatu iliyopita na serikali ya mkoa.Mkuu wa Mkoa wa Lindi, Godfrey Zambi aliyasema hayo wakati alipozungumza viongozi wa serikali ya wilaya, Manispaa ya Lindi katika Shule ya Sekondari ya Mingoyo mjini hapa.Alisema makubaliano yalikuwa kati ya mamlaka hizo na serikali ya mkoa kwa kila mwaka kujenga nyumba 10 za walimu za gharama nafuu.Zambi alisema utekelezaji wake uko chini mno, ukilinganisha muda uliotolewa, ambapo bado mwalimu anasumbuliwa kwa kukosa nyumba ya kukaa shuleni hapo. Alisema manispaa zilijengwa nyumba tatu tu za walimu katika Shule ya Msingi ya Mtuleni. Mfano hapa shule hii ya sekondari ya Mingoyo mwalimu anatoka Mnazi Mmoja anakuja kufundisha hapa, hamuoni kuwa atachelewa kufika shuleni kutokana umbali uliopo,  alihoji mkuu huyo wa mkoa.Aidha, alisema ujenzi wa nyumba walimu, uende sambamba na hosteli za wanafunzi kutokana baadhi yao wanatoka katika mitaa ya Nayani, ambako njia sio rafiki kwani kuna msitu.Mkuu wa Shule ya Sekondari ya Mingoyo, Mwichande Kalyoma alisema shuleni hapo kuna walimu 20, ambao baadhi yao wanaishi katika nyumba za kupanga Mnazi Mmoja na Mahumbika. Alisema kuna changamoto kutokana kutokuwapo nyumba za walimu kwani wanahitaji nyumba zingine 17. Changamoto nyingine ni ukosefu wa matundu ya vyoo, jengo la utawala kwa sasa tunatumia darasa moja kuwa ofisi kutokana kutokuwepo jengo la utawala na chumba cha kuhifadhia kompyuta,  alisema.Mkurugenzi wa Halmashauri ya Manispaa ya Lindi, JoumarySatura alimueleza mkuu huyo wa mkoa kuwa mipango iko mbioni, kukamilisha yote hayo kwa wakati huu.Alisema kinachosubiriwa ni bajeti ya mwaka ujao ndiyo itatekeleza baada ya kupatikana mapato ya ndani ya manispaa hiyo.Aliongeza tatizo la nyumba lipo na litatuliwa katika shule za Kitumbwikwera na Mingoyo, ambako kuna umbali kutoka mashuleni mwao hadi katika makazi yao.