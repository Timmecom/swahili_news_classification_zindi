 NAIBU Waziri wa Ardhi, Nyumba na Maendeleo ya Makazi, Dk Angeline Mabula amepiga marufuku wananchi wanaoshitakiana katika mabaraza ya ardhi, kutoa fedha kwa ajili ya kugharamia usafiri wa kwenda eneo lenye mgogoro.Alisema hayo wakati wa akizindua Baraza la Ardhi na Nyumba la Wilaya ya Ulanga mkoani Morogoro mwishoni mwa wiki.Dk Mabula alisema kutoa pesa ya kugharamia usafiri kwa mmoja wa wanaoshitakiana katika Mabaraza ya Ardhi kwenda eneo la tukio, kunaweza kuleta ushawishi kwa wajumbe wake, hasa kwa yule aliyetoa kiasi kikubwa cha pesa.Alisema ni lazima wakati wa kwenda eneo lenye mgogoro kwa wanaoshitakiana katika Mabaraza ya Ardhi, Mkurugenzi wa Halmashauri husika aratibu zoezi hilo huku ratiba nzima ikiwasilishwa kwa Mkuu wa Wilaya katika kipindi cha mwezi mmoja.  Jamaa anatoa shilingi laki mbili anayelalamika, hana kitu, unategemea hapo haki itatendekaje, ni marufuku kabisa na taratibu zote za kwenda barazani zipitie kwa DC na ratiba ijulikane mapema,   amesema Dk Mabula.Akizindua Baraza la Ardhi na Nyumba katika wilaya ya Ulanga, Naibu Waziri huyo alisema serikali imezindua baraza hilo ili kupeleka huduma karibu na kurahisisha usikilizaji kesi za ardhi kwa wananchi, ambao baadhi ya maeneo wamekuwa wakisafiri umbali mrefu kupata huduma hiyo.Amebainisha kuwa sasa wananchi wa Ulanga, watapata haki kwa wakati na kwa umbali mdogo.Amewaasa wananchi wa wilaya ya Ulanga, kulitumia vyema Baraza la Ardhi na Nyumba lililozinduliwa na wafuate taratibu zote za utatuzi wa migogoro ya ardhi na kuachana na migogoro ya kifamilia, kwa kutumia Mabaraza ya Vijiji na Kata kushughulikia migogoro hiyo.Msajili wa Mabaraza ya Ardhi na Nyumba nchini, Stela Tulo alisema uzinduzi wa Baraza la Ardhi katika Wilaya ya Ulanga, limejibu kiu ya muda mrefu ya wananchi wa wilaya hiyo kupata huduma karibu, ambapo huko nyuma walisafiri umbali mrefu hadi Kilombero kupata huduma.Kwa mujibu wa Stela, kuzinduliwa kwa Baraza la Ulanga sasa kunaufanya mkoa wa Morogoro kuwa na Mabaraza ya Ardhi na Nyumba Manne.Kwamba baraza hilo sasa linaongeza idadi ya mabaraza yanayofanya kazi nchini kufikia 54 kati ya 97 yaliyoidhinishwa