 WAZIRI wa Nchi, Ofisi ya Rais Tawala za Mikoa na Serikali za Mitaa (Tamisemi), Selemani Jafo ameiagiza Kurugenzi ya Afya katika wizara yake kuangalia namna ya kuweka vifaa vya kisasa kwa ajili ya vituo vya kutolea huduma 352, kikiwemo kifaa cha upasuaji ambacho kinazuia utokwaji wa damu.Aliagiza hilo baada ya kupokea vifaa vyenye thamani ya Sh milioni 142 kwa ajili ya Hospitali Teule ya Murugwanza na hospitali ya Nyamiaga wilayani Ngara vilivyotolewa na Shirika la Umoja wa Mataifa la Kuhudumia Wahamaji (IOM). Jafo pamoja na kuishukuru IOM, aliitaka Kurugenzi ya Afya kuwa na vifaa vya kisasa katika vituo vipya 352 ikiwemo mashine hiyo. Hii mashine ni ya kisasa, ambayo daktari anaweza kufanya upasuaji hata kwa mjamzito mwenye damu kidogo kwa sababu ina uwezo wa kuzuia utokwaji wa damu wakati wa upasuaji. Wote tunajua kuwa suala la damu kwa wajawazito ni tatizo na hata upatikanaji wa damu kwa wakati ni shida huku usalama wa damu yenyewe kwa sasa ni wa shaka,  alisema.Alisema endapo vituo hivyo vya afya vitakuwa na kifaa hicho, daktari ataweza kumfanyia mtu upasuaji hata akiwa na damu kiasi cha tano. Tunaenda kukamilisha vituo vya kutolea huduma za afya 352 na tumeanza kujenga hospitali za wilaya 67 na hospitali mpya 27. Kurugenzi ya Afya tukiwa tunaenda hatua ya kununua vifaa tuangalie aina hii ya vifaa,  alisema.Alisema mashine hiyo ya kufanyia upasuaji inauzwa kati ya Sh milioni tatu hadi nne wakati kifaa ambacho kinaweza kumsaidia daktari kupata mwanga wakati wa upasuaji hata kama hakuna nishati kinauzwa kwa Sh 600,000.Mwakilishi Mkazi wa IOM, Dk Qasim Sufi alisema taasisi yake iko mikoa 11 ya Tanzania na ina wafanyakazi 200 na 180 ni Watanzania.Alisema shirika hilo linashughulikia kuwalinda wahamaji na kuwarejesha nyumbani wakimbizi. Unaweza kujiuliza imekuwaje IOM kusaidia vifaa vya kutolea huduma kwa hospitali hizi? Hii imetokana na tukio ambalo limetokea tukiwa kwenye operesheni ya kuwarejesha nyumbani wakimbizi wa Burundi,  alisema.Alisema ilitokea ajali iliyosababisha vifo vya watu wanane na majeruhi wengi waliokolewa kwa kupatiwa matibabu kupitia vituo viwili vya afya ambapo vilikuwa na changamoto ya vifaa. Ni tukio ambalo bado nalikumbuka na sisi IOM bado tunaendelea na majukumu yetu na lolote linaweza kutokea huko, hivyo tukaona tusaidie hospitali hizi mbili vifaa mbalimbali ikiwamo hiki cha upasuaji ambacho kinaweza kumfanya mgonjwa asivuje damu nyingi, kwani tuliowapoteza walivuja damu nyingi, 