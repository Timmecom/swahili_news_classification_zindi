 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu amesema mashirika yasiyo ya kiserikali (NGOs) hayajafanya uwiano mzuri wa fedha wanazopata na mafanikio katika jamiii hususani vijijini.Pia, amesema kuanzia sasa serikali haitaingilia utendaji wa mashirika hayo na badala yake yatasimamiwa na kuratibiwa na Bodi ya Uratibu wa Mashirika hayo yasiyo ya kiserikali. Ummy alitoa kauli hiyo jana jijini hapa wakati wa kuzindua bodi ya nne ya Uratibu wa Mashirika yasiyo ya kiserikali inayoongozwa na mwenyekiti wake Dk Richard Sambaige.Alisema pamoja na kuwa NGOs zimekuwa zikipata fedha nyingi, kumekuwapo na matumizi mabaya ya fedha za wadau wa maenedeleo na kuwa sasa hakuna uwiano wa fedha walizopata na matokeo chanya kwa wananchi.  Kwa mfano, tathmini iliyofanyika inaonesha NGOs 43 zinapokea takribani Sh trilioni 3, sasa fedha hizi haziwezi kutumika kwenye uhamasishaji pekee, bali zitumike kuwaletea wananchi maendeleo yanayoonekana, na mkifanya hivi mtaibwa na kukumbukwa milele .   Mnaweza kusema kuleta maendeleo ni jukumu la serikali, ndio, lakini NGO zinapata fedha kupitia Watanzania, badala ya kutumia fedha nyingi kumhamasisha mama kwenda kujifungulia kituo cha afya kama hakuna kituo cha afya, je, kazi inayofanyika ina maana. Mimi ni muumini wa kuona utekelezaji zaidi badala ya maneno,  alisema.Aidha, Ummy alisema baada ya bodi hiyo kuzinduliwa serikali haitaingilia utendaji wa NGOs na kazi hiyo itafanywa na bodi ambayo pia aliitaka kuhakikisha inatekeleza majukumu yake kwa uwazi na haki. Aliitaka bodi hiyo kuhakikisha inatenda haki na si kuonea aibu yoyote atakayokwenda kinyume cha sheria na kanuni. Alisema serikali inatambua mchango mkubwa wa asasi za kiraia ambazo zimekuwa zikifanya kazi nzuri lakini baadhi ya NGOs hizo zimekuwa zikifanya mambo yasiyofaa kama kutumika katika utakatishaji wa fedha, usafirishaji wa wasichana na kupitisha fedha za ugaidi.Aliongeza kuwa serikali itajitahidi kuangalia sheria inayozibana ili waweze kuifanyia marekebisho na kuweza kufanikisha mambo. Naye Mwenyekiti wa bodi hiyo, Dk Sambaige alisema uwazi, uwajibikaji, uzalengo na kutenda haki ndiyo itakuwa dira katika kutekeleza majukumu ya bodi hiyo. Aliziomba asasi za kiraia kuwapa ushirikiano ili kuimarisha sekta hiyo. Naye, Katibu mpya wa bodi hiyo, Dk Neema Mwanga alisema bodi yake itashirikiana na serikali kuhakikisha wanafika mbali katika maendeleo ya nchi.