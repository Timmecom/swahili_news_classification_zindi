 MWILI wa mvuvi aliyekufa maji baada ya mtumbwi wao wa kutumia kasia waliokuwa wanavulia samaki aina ya dagaa kugongwa na maharamia katika Ziwa Victoria katika eneo la kisiwa cha Nafuba, Kata ya Nansimo Wilaya ya Bunda mkoani Mara, umepatikana na kuopolewa juzi mchana.Diwani wa kata ya Nansimo, Sabatho Mafwimbo alisema wananchi wa kata hiyo bado wanaendelea kutafuta mwili wa mvuvi mwingine. Mafwimbo alisema kuwa mwili wa mvuvi uliopatikana na kuopolewa juzi ni wa Deogratus Vumilia (28), mkazi wa Kijiji cha Nambaza wilayani Bunda na kwamba mwili wa mvuvi mwingine, Makongoro Makunja (48), mkazi wa kijiji hicho haujapatikana na juhudi za kuutafuta bado zinaendelea.Alisema baada ya mwili wa mvuvi huyo kupatikana, ulifanyiwa uchunguzi na mganga mkuu wa zahanati ya Nansimo mbele ya polisi na kisha ukafanyiwa mazishi kijijini hapo.Wavuvi watano wakiwa wanavua dagaa nyakati za usiku katika ziwa hilo, mtumbwi wao uligongwa na maharamia waliokuwa na mtumbwi unaotumia mashine ya injini na kuzamishwa majini na kisha maharamia hao wakachukua zana zao aina ya kokoro za kuvulia dagaa na kutokomea nazo. Baada ya wavuvi hao kuzamishwa majini, watatu kati yao waliogelea na baadaye kuokolewa na wavuvi wenzao waliokuwa karibu na eneo hilo.Tukio hilo lilitokea usiku wa kuamkia Jumanne wiki hii na baadaye wananchi waliwakamata watuhumiwa hao katika kijiji cha Kibara wilayani hapa, wakiwa na kokolo walilopora ndani ya mtumbwi uliohusika katika tukio hilo. Polisi walisema kuwa wavuvi walionusurika kifo katika tukio hilo baada ya kuokolewa na wavuvi wenzao ni pamoja na Majura Malima (18) na Siri Kabuya (16), ambao wote ni wakazi wa kijiji cha Nambaza na Mwenda Isack (28), mkazi wa kijiji cha Kisorya wilayani humo.Kutokana na tukio hilo wananchi wenye hasira waliteketeza kwa moto mitumbwi miwili ya watuhumiwa hao pamoja ni mashine moja ya injini. Polisi wilayani Bunda walithibitisha kuwepo kwa tukio hilo na kwamba watu kadhaa wanashikiliwa na jeshi hilo kuhusiana na tukio hilo na kwamba upelelezi ukikamilika watawafikisha mahakamani kujibu tuhuma zinazowakabili ikiwemo kesi ya mauwaji.