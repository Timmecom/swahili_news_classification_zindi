 MTOTO wa tembo mwenye umri wa chini ya mwaka mmoja aliyeokolewa baada ya kutumbukia na kunasa kwenye tope shimoni ndani ya Pori la Akiba la Lwafi wilayani Nkasi Mkoa wa Rukwa, anatibiwa katika kituo cha kupokea wanyamapori yatima cha Makoa Farm Vertinary clinic mkoani Kilimanjaro.Kituo hicho kipo Machame wilayani Hai huku hali ya tembo huyo ikielezwa kuwa inaendelea kuimarika.Taarifa hiyo iliyotolewa na Ofisi ya Mawasiliano ya Mamlaka ya Usimamizi wa Wanyamapori Tanzania (Tawa), ikimkariri Mkurugenzi Mkuu wa Tawa, Dk James Wakibara, imesema mtoto huyo wa tembo amesafirishwa kwa ndege ya Kampuni ya Northen Air Transport yenye namba za usajili 5G- DEB ambayo ilitolewa na Rusell Hasting wa shirika la Freidkin Conservation lenye makao yake jijini Arusha. Januari 13 mwaka huu, ofisi yangu iliwasiliana na wataalamu wa Taasisi ya Utafiti wa Wanyamapori (Tawiri), Idara ya Wanyamapori na Shirika la Uhifadhi la Wildlife Conservation Society(WCS) na kufikia uamuzi tumsafirishe kwa ndege hadi Arusha saa 10:00 jioni,  alisema Dk Wakibara.Alisema Januari 11 mwaka huu, uongozi wa Pori la Akiba Lwafi walipokea taarifa kutoka kwa Salum Summy ambaye ni mmiliki wa shamba la Msipazi linalopakana na pori hilo katika Kijiji cha Kate, kuhusu kunasa kwa mtoto wa tembo kwenye tope aliyetumbukia ndani ya shimo eneo la chini ndani ya pori hilo. Salum alipata taarifa hizo kutoka kwa wafanyakazi wake waliokuwa jirani baada ya kusikia tembo wakipiga kelele kwa sauti zaidi ya saa moja, baada ya kufuatilia wakaona kundi kubwa la tembo wakijitahidi kumtoa mtoto wao kwenye shimo,  alisema na kuongeza: Kwa vile tembo walikuwa wengi watu hao hawakuweza kuwasogelea, hivyo waliamua kuwasiliana na uongozi wa Pori la Lwafi kuhusu tukio hilo .Aliongeza kuwa waliwasiliana na Mkuu wa Kanda ya Lwafi, Asubuhi Kasunga na kumtaarifu kuhusu mkasa huo ambapo bila kuchelewa, aliondoka akiongozana na askari wanne wakiwa na silaha na mahema kwenda eneo la tukio, ambako walifika saa 5:00 usiku na kupata taarifa ya awali toka kwa mashuhuda wa tukio hilo. Kwa vile ilikuwa usiku sana na kuhofia kuwepo kwa tembo wengine jirani walisubiri hadi kupambazuke alfajiri ya Januari 12, mwaka huu, walifuatana na wafanyakazi wa shamba pamoja na wanakijiji jumla walikuwa 11. Walifika eneo la tukio na kumkuta mtoto wa tembo mwenye umri chini ya wa mwaka mmoja akihangaika kutoka shimoni. Jitihada za kumuokoa zilifanyika baada ya kupanga mawe ndani ya shimo bila kumdhuru mtoto na hatimaye walimtoa,  alisisitiza Dk Wakibara.Alisema baada ya kumtoa walimpelea hadi Kambi ya Shamba la Msipazi, ambako aliwahoji wafanyakazi wa shamba hilo ili kujua tembo wanaonekana muda gani kusudi wamrudishe mtoto kwenye kundi, ambako walidai kawaida wanapita eneo hilo saa 4:00 usiku. Muda wote walikuwa wakiwasiliana na daktari wa tiba za wanyamapori toka WCS, Elizabert Stigmaier kutoa ushauri wa chakula cha kumlisha mtoto huyo maana alionekana amechoka. Wakaelezwa wampatie glucose aina ya DNS na aliwaeleza jinsi ya kumpa ili apate nguvu,  alieleza.