 JARIDA la Forbes Afrika limeutaja utawala wa Rais John Magufuli kuwa ni wenye mafanikio yaliyotukuka hususani katika kukuza uchumi wa nchi kupitia nyanja za mawasiliano, utalii, kilimo na viwanda.Forbes ni Jarida la biashara linaloangazia sekta za fedha, viwanda, uwekezaji na masoko. Jarida la wiki hii kwa toleo la Julai ambalo linapatikana kwenye mitandao ya kijamii pia, limeangazia Tanzania na kumhoji Rais John Magufuli pamoja na mawaziri watatu akiwamo Waziri wa Maliasili na Utalii, Hamis Kigwangalla, Waziri wa Nishati, Medard Kelemani na aliyekuwa Waziri wa Viwanda na Biashara, Joseph Kakunda pia yumo Gavana wa Benki Kuu ya Tanzania, Profesa Florens Luoga.Jarida hilo lenye kurasa 40 limechambua kwa kina maendeleo ya utawala wa Rais Magufuli katika nyanja hizo nne muhimu tangu akingie madarakani mwaka 2015, huku mahojiano yake yakiwa katika mfumo wa maswali na majibu.Katika swali la kwanza ambalo jarida hilo lilitaka kufahamu ni kuhusiana na namna ambavyo Rais Magufuli ajulikanaye kwa jina la utani la tingatinga, alivyochukua hatua na anazotarajia kuchukua katika kuimarisha sekta ya mawasiliano nchini. Rais Magufili alielezea kuwa kuendeleza bandari, reli pamoja na usafiri wa anga ni njia mojawapo kubwa za kukuza biashara na shughuli za kiuchumi ndani na nje ya nchi.Alibainisha kuwa miundombinu ya usafiri imechangia kukuza uchumi wa nchi kwa asilimia 4.4 mwaka 2012 hadi asilimia 16.6 mwaka 2017 ikiwa imechangia asilimia 6.0 kwenye pato la taifa mwaka 2017.Alisema uwepo wa bandari ya Dar es Salaam umekuwa ni msaada mkubwa katika kukuza uchumi wa nchi za jirani. Rais Magufuli alibainisha kuwa serikali yake baada ya kubainisha uhitaji wa usafirishaji wa mizigo mkubwa kutokea Bandari ya Dar es Salaam kuelekea nchi jirani, imeanza ujenzi wa reli ya kisasa kuanzia Dar es Salaam hadi Morogoro yenye urefu wa kilimotea 300 na ya kuanzia Morogoro hadi Makutupora ya urefu wa Kilomtea 422.Pia uboreshwaji wa njia za kawaida za reli na kwa pamoja kuiwezesha bandari ya Dar es Salaam kuhudumia hadi tani milioni 28 za mizigo. Kuhusiana na mchango wa usafiri wa anga, alisema kuwa ujenzi wa Uwanja wa Kimaitaifa wa Julius Nyerere utakaohudumia watu hadi milioni sita na nusu kwa mwaka, utachangia kukuza utalii huku akibainisha kuwa serikali imenunua ndege za kisasa zinazochangia kuongeza pato la taifa.Aidha, Dk Magufuli alihojiwa na kutakiwa kuelezea mkakati wa serikali yake katika kukabiliana na changamoto ya ajira kwa miaka 15 hasa ikizingatiwa kuwa kuna idadi kubwa ya vijana wanaoingia katika soko la ajira.Akijibu hoja hiyo alibainisha kuwa dira ya elimu ya Tanzania ni kuwa na wasomi wenye uwezo wa kushindana kwenye soko la ajira na kuendana na matakwa ya kiuchumi, kisiasa, kijamii, kiutamaduni na maendeleo ya taknolojia katika ngazi za kitaifa na kimataifa.Alisema, katika kuhakikisha kila kijana wa kitanzania ananufaika na nchi, serikali imeamua kutoa elimu bure kwa wanafunzi wa shule za msingi na sekondari ili wajiandae kutoa mchango mkubwa kwa nchi, kila mwezi serikali inatumia zaidi ya Sh bilioni 23 na tangu kuanza kwa bure hii udahili umeongezeka kwa asilimia 35.2 kwa shule za msingi wakati za sekondari ni asilimia 20.1 .Rais Magufuli pia alibainisha kuwa serikali yake imeanzisha na kuendeleza miradi mbalimbali ya umeme mbadala ambayo inasaidia nia ya dhati ya Tanzania kuwa nchi ya viwanda, hatua ambayo alisema imeokoa Dola za Kimarekani bilioni 4 kwa kipindi cha miaka mitatu kuanzia mwaka 2015 na 2017 ilizokuwa ikizitumia kuagizia nishati ya umeme kutokea nje (fossil fuels).Rais Magufuli pia aliulizwa anadhani ni kuwa huu ndio muda mwafaka kwa wawekezaji kuja kuwekeza hapa nchini, alifafanua kuwa Tanzania ni eneo muhimu na la msingi zaidi kwa wawekezaji kuja kuwekeza hasa kutokana na uwepo wa rasilimali za uhakika za uwekezaji, mazingira mazuri ya kisiasa na kiuchumi pamoja na mifumo mizuri ya kufanyia biashara.Alisema, kama unavyoona nimekuwa mstari wa mbele katika kuhakikisha kuwa wawekezaji wanapata mazingira bora na salama ya ufanywaji wa shughuli zao nchini, ili watusaidia kufikia uchumi wa kati kama dira yetu inavyotaka, wafanyakazi wa serikali wamehamasishwa kutoa huduma kiufanisi ili kuwavutia wawekezaji zaidi .Alisema uchumi wa nchi unakuwa kwa kasi ikilinganishwa na miaka iliyopita na tumejipanga kukabiliana na mfumuko wa bei na ili kuendelea na hali hii nzuri tumejipanga kuboresha mazingira bora zaidi ya biashara kwa wawekezaji wa ndani na nje ya nchi pamoja na kuwawezesha wafanyabiashara wanaochipukia kufanya vema.Alichosema Waziri Kalemani Waziri Kalemani akizungumzia serikali ilivyojipanga kuhakikisha upatikanaji wa umeme wa uhakika alisema,  lengo la serikali ni kuwa na megawati 5,000 kufikia mwaka 2020 na angalau kuwa na megawati 10,000 mwaka 2025.Alieleza kuwa kwa kuanzia wameanza na ujenzi wa mradi wa umeme wa megawati 2,115 wa Mto Rufiji hayo yakifanikiwa nchi itapaa zaidi kiuchumi, kwa sasa katika gridi ya taifa umeme unaopatikana ni gridi 1,600 na uhitaji utakuwa megawati 2,000 ifikapo 2015 . Waziri Kalemani alibainisha kuwa mwishoni mwa mwaka huu serikali imejipanga kujenga kiwanda cha uzalishaji wa gesi asilia kwa kiasi cha Dola za Marekani bilioni 35.Alichosema Waziri Kigwangalla Alisema kuwa serikali kupitia wizara yake imefungua milango kuwaingiza watalii wengi zaidi nchini hasa kwa kuendelea kutangaza vivutio nje ya nchi, kuanzishwa kwa Kampuni ya Ndege Tanzania, ATCL, kutawaleta nchini watalii wengi zaidi huku zikiwapo kampuni nyingine za kimataifa zinazoendelea kutoa huduma.Alisema, serikali imejipanga kujenga miji mitatu ya kiutalii ambapo mmoja utajengwa katika Mbuga ya Saadani iliyopo Pangani na nyingine katika mbuga mbili za wanyama. Alisema kutakuwa na kumbi mbalimbali za mikutano zitakazoweza kuwahudumia wateja hadi 3,000 kwa pamoja, hoteli za kisasa na viwanja vya michezo.Wadau wa biashara waliohojiwa kwenye jarida hilo ni pamoja na Mkurugenzi wa Kampuni ya Motisun ambaye ni Mwenyekiti wa Shirikiso la Wenye Viwanda Tanzania(CTI), Subhash Patel, Ofisa Mtendaji Mkuu wa kampuni ya dawa ya Shelys Pharmaceuticals, Dk Sanjay Advani, Ofisa Mtendaji Mkuu wa Benki ya CBA, Gift Shoko, Afisa Mtendaji Mkuu wa Shirika la Bima Tanzania(NIC), Sam Kamanga.Mkurugenzi Mtendaji wa Benki ya NBC, Theobald Sabi, Mkurugenzi wa Benki ya Stanbic, Kenrick Cockerill, Mkurugenzi Mtendaji wa Mamlaka ya Udhibiti wa Mawasiliano Tanzania (TCRA), James Kilaba pia Ofisa Mtendaji Mkuu wa kampuni ya Zantel, Brian Karokola na Mkurugenzi Mkuu wa Mamlaka ya Bandari Tanzania (TPA), Deusdedit Kakonko. Jarida hilo pia limemuenzi aliyekuwa Mwenyekiti wa IPP ambaye pia alikuwa mfanyabiashara mkubwa hapa nchini marehemu Reginald Mengi aliyetangulia mbele ya haki Aprili, mwaka huu.