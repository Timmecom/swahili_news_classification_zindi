 PASIPOTI mpya ya Tanzania ya kielektroniki, imetunukiwa Tuzo ya kuwa pasipoti bora katika Ukanda wa Ulaya, Mashariki ya Kati na Afrika, kwa kukidhi viwango vya ubora wa kiusalama.Viwango hivyo vinapendekezwa na Shirika la Umoja wa Mataifa linalosimamia Usafiri wa Anga (ICAO).Akiwasilisha Bajeti ya Wizara ya Mambo ya Ndani ya Nchi, Waziri Kangi Lugola alisema tuzo hiyo ilitolewa katika sherehe zilizofanyika katika Kisiwa cha Malta, Machi 26, mwaka huu na ilikabidhiwa kwa Idara ya Uhamiaji kwa niaba ya serikali.Lugola alisema tuzo hizo, huandaliwa kila mwaka na taasisi inayoitwa Reconnaissance (upelelezi), ambayo pamoja na mambo mengine, huzingatia ubora na usalama wa uchapishaji nyaraka za kielektroniki kama vile Vitambulisho vya Taifa, fedha za noti na pasipoti. Vigezo zilivyotumika kupitia tuzo pasipoti ya Tanzania ni pamoja na ubora wa alama za usalama, teknolojia iliyotumika, na ubunifu wa michoro, picha na alama mbalimbali zilizobeba historia, raslimali na utambulisho wan chi yetu,  alisema Lugola.Alisema ushindi wa pasipoti hiyo katika kipengele cha usalama, unaashiria kufikiwa kwa lengo kuu la Uhamiaji mtandao la kuimarisha ulinzi na usalama nchini.Akizungumzia historia ya pasipoti hiyo, alisema katika kipindi cha Julai mwaka jana hadi Machi mwaka huu, Idara ya Uhamiaji iliendelea kutoa huduma za uhamiaji kupitia mfumo wa kielektroniki kwa kuanza kutoa pasipoti za kielektroniki.Alisema Novemba 26, mwaka jana, Waziri Mkuu, Kassim Majaliwa alizindua mfumo wa kielektroniki wa kutoa vibali vya ukaazi pamoja na viza.Alisema mfumo huo unamwezesha mteja kutuma maombi yake kwa njia ya mtandao. Aidha, serikali ipo katika hatua za mwisho kukamilisha mfumo wa kudhibiti watu wanaoingia na kutoka nchini.Lugola alisema mfumo huo utaanza kutumika Julai, mwaka huu na utasaidia kuimarisha ulinzi na usalama wa mipaka pamoja na kuongeza udhibiti wa ukusanyaji maduhuli ya serikali.Alisema katika mwaka wa fedha 2019/20, serikali itaunganisha e-visa, e-permit na e-passport katika ofisi za kibalozi nje ya nchi.Lugola alisema katika kipindi cha Julai 2018 hadi Machi 2019, pasipoti 73,416 zilitolewa kwa Watanzania waliosafiri nje ya nchi zikiwemo za kawaida 72,842, pasipoti za kibalozi 418 na za kiutumishi 156.Idadi hiyo iliongezeka kwa asilimia 59.7 kutoka pasipoti 45,965 zilitotolewa mwaka uliotangulia.Ongezeko hilo limetokana na kuboresha kwa mfumo wa utoahi wa pasipoti na kuongezeka kwa uhitaji wa pasipoti hizo kwa raia.Pia hati za safari za dharura 190,170 zilitolewa katika kipindi hicho, ikilinganishwa na hati za safari za dharura 109,726 zilitolewa katika kipindi kama hicho mwaka uliotangulia.Idadi hiyo ni sawa na ongezeko la hati 80,444 sawa na asilimia 73.3.Alisema katika mwaka 2019/20, wizara kupitia idara ya uhamiaji itaendelea kutoa pasipoti na hati nyingine za kusafiria kwa raia wa Tanzania wenye mahitaji hayo.Kuhusu ulinzi mipakani, Lugola alisema kuanzia Julai mwaka jana hadi Machi mwaka huu, wageni 957,977 waliingia nchini ikilinganisha nwa wageni 1,021,071 waliongia nchini katika kipindi cha mwaka 2017/18. Aidha, wageni 950,507 walitoka nchini ikilinganishwa na wageni 954,926 walitoka katika mwaka 2017/18.Alisema katika kipindi hicho, wageni 293 walizuiliwa kuingia nchini kutokana na sababu mbali mbali za kiusalama kutokidhi vigezo mbali mbali vya kuhamiaji. Vile vile, Watanzania 1,015 waliokwenda nje ya nchi kinyume cha taratibu za kiuhamiaji, walirudishwa nchini na wahamiaji haramu 5,604 waliondoshwa nchini. Katika kipindi hicho, watuhumiwa wa uhamiaji haramu 9,610 walikamatwa na kuchukuliwa hatua za kisheria. Idadi hiyo ilipungua kwa asilimia 28.2 ya wahamiaji haramu 13,393 waliokamatwa katika kipindi kama hicho katika mwaka 2017/18.  Idadi kubwa ya wahamiaji haramu hao walitoka katika mataifa ya Ethiopia na Eritrea,  alisema.