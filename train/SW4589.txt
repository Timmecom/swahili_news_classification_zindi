 BUNGE la Bajeti linaendelea na vikao wiki hii. Baada ya Waziri mwenye dhamana ya Ujenzi, Uchukuzi na Mawasiliano, Isaac Kamwelwe kuhitimisha bajeti ya wizara yake leo, kesho ni zamu ya Wizara ya Viwanda na Biashara.Ratiba iliyotolewa na Ofisi ya Katibu wa Bunge, Steven Kigaigai inaonesha kwamba kesho, Waziri mwenye dhamana ya Viwanda na Biashara, Joseph Kakunda atawasilisha bajeti ya wizara yake bungeni jijini Dodoma.Waziri Kakunda itakuwa ni bajeti yake ya kwanza baada ya kuteuliwa kushika wizara hiyo na Rais John Magufuli, Novemba 10, mwaka jana, baada ya uteuzi wa aliyekuwa waziri wa wizara hiyo Charles Mwijage kutenguliwa.Kwa siku mbili mfululizo, Jumanne na Jumatano ya wiki hii, wabunge watakuwa wakijadili bajeti hiyo ambayo ni nguzo muhimu katika ujenzi wa viwanda nchini na kutoa maoni maeneo gani inatakiwa kuboreshwa.Bajeti hiyo baada ya kujadiliwa kwa siku, Jumatano, Waziri mwenye dhamana, Kakunda itahitimisha kwa kujibu hoja mbalimbali za wabunge na baadaye kuomba Bunge lipitishe kiwango cha fedha alichoomba kwa ajili ya kutekeleza miradi mbalimbali na kuendesha wizara kwa ujumla.Waziri wa Ulinzi na Jeshi la Kujenga Taifa, Dk Hussein Mwinyi atawasilisha bajeti yake Alhamisi, Mei 16 na wabunge kwa muda wa siku moja wataijadili bajeti ya wizara hiyo na jioni ya siku hiyo ihitimishwa.Wiki hilo litamalizika kwa Waziri mwenye dhamana ya Kilimo, Josephat Hasunga kuwasilisha bajeti yake bungeni Ijumaa, Mei 17, na wabunge wataijadili utekelezaji wa mwaka 2018/19 na mipango ya mwaka 2019/20 kwa siku mbili na Jumatatu wiki itakayofuata ndipo itahitimishwa.Waziri Hasunga itakuwa bajeti yake ya kwanza kuwasilisha bungeni baada ya kuteuliwa na Rais Magufuli kushika wizara hiyo Novemba 10, mwaka jana baada ya aliyekuwa waziri wa wizara hiyo, Dk Charles Tizeba uteuzi wake kutenguliwa.