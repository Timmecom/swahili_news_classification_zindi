 KOCHA Mkuu wa timu ya soka ya taifa ya Bara ya vijana chini ya umri wa miaka 20, Zuberi Katwila amesema anaamini kikosi chake leo kitashinda dhidi ya Sudan. Timu hiyo leo inakutana na Sudan mjini Gulu, Uganda katika mechi ya nusu fainali za michuano ya kombe la Chalenji kwa vijana wa umri huo.Tanzania Bara ilifuzu nusu fainali baada ya kuwafunga wenyeji Uganda Hippos kwa mabao 4-2 katika mchezo wa robo fainali na Sudan iliifunga Sudan Kusini kwa bao 1-0.  Tumefanya maandalizi kwa ajili ya kuikabili Sudan na tunaamini mchezo wa kesho (leo) tutashinda, kikubwa watanzania watuombee kwani kila nchi imejiandaa na kuna wachezaji wenye vipaji,  alisema Katwila. Pia Katwila alisema anajivunia kuwa na kikosi chenye wachezaji wenye vipaji kuanzia safu ya ushambuliaji hadi walinzi.Naye kocha wa Sudan, Mohamed Mousa alisema anaamini anakutana na timu bora lakini wamejiandaa kushinda. Tanzania Bara haijapoteza mchezo wowote tangu hatua ya makundi kwani ilishinda michezo miwili na kutoka sare mchezo mmoja na kuwa kinara wa kundi B ikiwa na pointi saba.Katika mchezo mwingine Kenya ambayo iliitoa Burundi kwa mabao 2-1 itaivaa Eritrea iliyofika hatia hiyo kwa kuifunga Zanzibar mabao 5-0.Fainali za michuano hiyo inayosimamiwa na Baraza la vyama vya soka kwa nchi za Afrika Mashariki na Kati (Cecafa) inatarajiwa kuchezwa mwishoni mwa wiki hii.