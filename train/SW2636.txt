 WATENDAJI wa Wizara ya Fedha na Mipango, wametakiwa kuwafuata wastaafu mahali walipo na kuwasaidia, badala ya kuwalazimisha kufika makao makuu ya wizara hiyo, wakati kuna Hazina Ndogo katika mikoa yao.Akifungua Mkutano wa Baraza la Wafanyakazi wa Wizara ya Fedha na Mipango, Naibu Waziri wa wizara hiyo, Dk Ashatu Kijaji alisema inashangaza kuona wastaafu wanapewa maelekezo ya kufika Makao Makuu wakati kuna Hazina Ndogo katika kila mikoa.Alisema;  Hivi inakuwaje mstaafu wa miaka 80, anatakiwa alete picha tatu, barua kutoka kwa Mtendaji na kutoka kwa Mkuu wa Wilaya na uthibitisho mwingine Makao Makuu, wakati kuna Hazina Ndogo huko waliko?  Kila Mkoa una Hazina Ndogo, kwanini mstaafu huyo asiambiwe apeleke vitambulisho hivyo huko badala ya kumlazimisha alete Makao Makuu Dodoma?  Alihoji Dk Kijaji.Aliwataka viongozi hao wawafuate wastaafu huko waliko, kwani amekuwa akipokea malalamiko ya namna ambavyo wastaafu wanasumbuliwa, kwa kutakiwa kusafiri hadi Makao Makuu kufuatilia madai yao ya mafao. Aliwataka watendaji wa wizara hiyo, kuwatendea haki na kuwashughulikia watu wanyonge kwa kuwafuata walipo, badala ya utamaduni wa kungoja au kuwataka wafike sehemu walipo.Kuhusu mkutano huo wa Baraza la Wafanyakazi, aliwataka wajumbe kutoa maazimio ya namna watakavyopanua mfumo wa kukusanya mapato ya ndani, ikiwemo kupanua wigo wa walipa kodi na kuimarisha usimamizi na udhibiti wa mianya ya upotevu wa mapato kutoka katika vyanzo mbalimbali. Pia mnatakiwa kuangalia namna ya kugawa rasilimali fedha kwa kuzingatia vipaumbele vilivyoainishwa kwenye Mpango wa Pili wa Maendeleo ya Miaka Mitano (2016/17-2021/22),  alisema. Dk Kijaji alisema wanatakiwa kuweka azimio la namna ya kuimarisha mifumo ya usimamizi wa fedha, ufuatiliaji wa matumizi na tathmini ya mpango na bajeti ya wizara ili kuhakikisha rasilimali fedha zilizopo zinatumika kwa ufanisi. Mnatakiwa pia kufuatilia kwa karibu upatikanaji wa mikopo yenye masharti nafuu kutoka kwenye mashirika ya fedha ya kimataifa na nchi washirika ili kuongeza uwezo wa serikali kugharamia miradi mikubwa ya miundombinu, ikiwa ni pamoja na kushirikiana na sekta binafsi kwa utaratibu wa PPP,  alisema. Aliwataka wafanye kazi kwa ushirikiano, mshikamano, umoja, uadilifu na ufanisi mkubwa kwa kuzingatia sheria, kanuni, taratibu na miongozo mbalimbali iliyopo pindi inapojitokeza.