 MAMLAKA ya Hali ya Hewa Tanzania (TMA) imesema kuchelewa kwa mvua za Oktoba, Novemba na Desemba katika maeneo machache ni kutokana na madadiliko ya hali ya hewa, lakini sasa mfumo unaelekea kukaa sawa hivyo kuanza kwa mvua.Maeneo yaliyochelewa kupata mvua ni Pwani ya Kaskazini ikiwemo Jiji la Dar es Salaam na Nyanda za Juu Kaskazini Mashariki . Athari za mabadiliko ya hali ya hewa ni kuwepo mfumo unaovuta upepo wote kupitia nchini kwenda bahari ya Atlantic, hivyo kutoshuka kwa wakati na kusababisha kuchelewa kwa mvua katika maeneo hayo licha ya mengine kuendelea na mvua.Mkurugenzi Mkuu wa TMA, Dk Agness Kijazi alisema licha ya kuchelewa kwa mvua katika maeneo hayo machache mengine hasa ya maeneo ya magharibi yanayopata mvua mara moja kwa mwaka yanapata mvua. Mfumo wa changamoto ya mabadiliko ya hali ya hewa umeanza kujijenga vizuri na mfumo unaanza kuteremka kuja nchini hivyo kutarajia kupata mvua kidogo kwa maeneo yaliyochelewa kupata mvua, alisema.Alisema katika wakati huu wa mabadiliko makubwa ya hali ya hewa na kubadilika kwa mifumo ni vema wakulima kutumia utabiri mahususi kwa kilimo utolewao kila baada ya siku 10 kwa kuwatumia maofisa ugani ambao watawaelimisha cha kufanya ili kukuza kilimo.Dk Kijazi alibainisha hayo wakati wa Mkutano wa Wataalamu wa Hali ya Hewa (TMS) waliolenga kutekeleza Mfumo wa Taifa wa Huduma za Hali ya Hewa uliozinduliwa nchini Agosti mwaka huu .Alisema TMA imeweka mikakati ya kuhakikisha wadau wote wa hali ya hewa wanatumia mfumo huo wa kitaifa kuekeleza shughuli zao kwa lengo la kupambana na athari za mabadiliko ya hali ya hewa.Naye, Rais wa TMS, Dk Burhan Nyenzi, alisema kipaumbele cha TMS ni kuhamasisha wanatekeleza Mfumo wa Taifa wa Huduma za Hali za Hewa, ambao una umuhimu wake katika shughuli mbalimbali zinazohusisha hali ya hewa na maendeleo ya nchi kwa ujumla. Lengo la mkutano huo ni kujadili mpango mkakati wa TMS na namna ya kuendeleza jitihada za utekelezaji wa mfumo huo kwa manufaa ya wanachama.