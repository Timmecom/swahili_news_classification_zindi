 KOCHA wa Simba, Patrick Aussems amesema bado yupo kwa wekundu hao na leo anatarajiwa kurejea Dar es Salaam kwa ajili ya kujiandaa na mchezo ujao dhidi ya Ruvu shooting.Aussems aliomba ruhusa kwa mabosi wake Simba kuwa anatoka kidogo na atarejea baada ya siku mbili kitendo kilichotafsiriwa tofauti na baadhi ya watu wakidai huenda ameachia ngazi.Taarifa aliyotoa jana, kocha huyo raia wa Ubelgiji alisema:  Nimetoka kidogo kwa sababu zangu binafsi, nitarudi kesho (leo) kujiandaa na mchezo ujao dhidi ya Ruvu .Alisema mchezo ujao una umuhimu mkubwa kwao kuhakikisha wanapambana na kupata pointi tatu. Hata hivyo, Mtendaji Mkuu wa Simba, Senzo Mazingisa alikiri kocha huyo alitoa taarifa kupitia barua pepe kuwa anatoka kidogo kwa sababu ana dharura ila hakusema anakwenda wapi. Aussems alinitumia barua pepe Jumatatu asubuhi na kusema kuwa amepata dharura anaondoka ila hakusema anakwenda wapi, alisema.Mtendaji huyo alisema labda atakaporejea atakuwa na maelezo ya kutosha juu ya safari ya kocha huyo huku akisisitiza kuwa bado kocha huyo ni mwajiriwa wa klabu hiyo.Kutokuwepo kwa kocha huyo hakuzuii programu zao kwani jana usiku walikuwa na mechi ya kirafiki dhidi ya JKT Tanzania ikiwa ni sehemu ya maandalizi yao kuelekea mchezo ujao wa Ligi Kuu soka Tanzania Bara.Tayari wekundu hao ukiachilia mchezo huo, walicheza pia na KMC kujipima nguvu na kula kichapo cha mabao 2-1.