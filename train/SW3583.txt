 KAMPUNI ya kutengeneza ndege ya Airbus A220 ya nchini Canada, imeitambulisha ndege mpya ya Tanzania aina ya Airbus A220 kupitia ukurasa wake wa twitter jana. Ndege hiyo mali ya Serikali ya Tanzania ni kati ya ndege mbili zinazotarajiwa kuwasili nchini mwezi ujao.Baada ya kuona picha ya ndege hiyo ikisambaa kwenye mitandao ya kijamii nchini jana, Habari Leo liliamua kuwasiliana na Mkurugenzi Mkuu wa Idara ya Habari(Maelezo) na Msemaji Mkuu wa Serikali, Dk Hassan Abbas ili kuthibitisha kama kweli taarifa na picha hiyo ni halisi.Dk Abbas alisema picha ya ndege hiyo iliyokuwa ikisambaa kwenye mitandao ya kijamii ni halisi na kuongeza kuwa ndege hizo ziko mbili na zitawasili nchini mwezi ujao na zinabeba zaidi ya abiria 130. Taarifa na picha ya ndege hiyo inayosambaa kwenye mitandao ya kijamii ni ya kweli. Ndege hizi ziko mbili ambazo zote zimenunuliwa na Serikali na zitawasili nchini mwezi ujao kwa awamu, alieleza. Ujio wa ndege hizo utafanya idadi ya ndege zilizonunuliwa na Serikali ya Awamu ya Tano chini ya Rais John Magufuli kufikia sita huku ndege nyingine ya saba, Boeing 787- 8 Dreamliner ikitarajiwa kuwasili nchini mwanzoni mwa mwaka 2020.Ndege ambazo zimeshawasili nchini na zinafanya kazi ni tatu, mbili za Bombardier Dash 8 Q400 zenye uwezo wa kubeba abiria 76 kila moja na Boeing 787-8 Dreamliner yenye uwezo wa kubeba abiria 262.Baadhi ya wananchi waliotoa maoni yao kwenye mtandao huo wa twitter waliipongeza Serikali kwa uamuzi wa kununua ndege hizo.  Nampongeza Rais wangu John Magufuli kwa kuendelea kutuletea maendeleo kwenye sekta ya usafiri wa anga, ahsante Mkuu, alieleza Godlisten Cliff kupitia ukurasa wake wa twitter.