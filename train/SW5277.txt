 MABINGWA wa Afrika Mashariki na Kati Azam FC wametamba kuwa mambo yamenoga kwa upande wao kwani wako tayari kwa mpambano dhidi ya Mbeya City utakaochezwa kesho.Akizungumza na gazeti hili Kocha wa Azam, Hans Pluijm alisema kikosi chake kiko vizuri na tayari kuanza ligi na kuwa malengo yao ni kuhakikisha wanabakiza pointi tatu kwenye uwanja wa nyumbani. Alisema kambi yao ya Uganda imemsaidia kujua mapungufu na kuyafanyia kazi na kwamba kinachohitajika kesho ni wachezaji kucheza kwa moyo wa kujitolea ili kupata matokeo mazuri. Ushindi wetu utategemea na namna kikosi chetu kitakavyocheza na kubwa wanatakiwa kufuata maelekezo na kucheza kwa juhudi kwa ajili ya kupata pointi tatu, alisema. Pluijm alisema mshambuliaji wake, Donald Ngoma anaendelea vizuri na ameshaanza mazoezi lakini iwapo kama atacheza itategemea na taarifa za mwisho za daktari.Ngoma aliyejiunga msimu huu akitokea Yanga alianza mazoezi mepesi na wenzake kujiimarisha akisubiriwa kwa hamu kuisaidia safu ya ushambuliaji ya kikosi hicho kutimiza malengo yake. Timu hiyo imekuwa ni ngumu kupoteza kwenye uwanja wake wa nyumbani kwa urahisi. Rekodi zinajionyesha katika mechi saba za mwisho za msimu uliopita ambapo walitumia vyema uwanja wa nyumbani kupata matokeo.