 VIWANGO vidogo vya gharama, ufanisi katika utendaji na muda mfupi wa meli kuhudumiwa katika Bandari ya Tanga ni moja ya mambo yaliyowavutia wadau wa sekta ya mafuta na gesi kutoka nchini Uganda.Tayari wadau hao wamewasili mkoani Tanga kuangalia fursa na uwezekano wa kutumia bandari hiyo kupitisha shehena ya mafuta kwenda kwenye masoko ya nje au kupeleka Uganda.Meneja wa Bandari ya Tanga, Percival Salama alisema hayo katika kikao cha pamoja na wadau wa sekta ya mafuta na gesi kutoka nchini Uganda waliotembelea bandari hiyo juzi wakiongozwa na viongozi wa Wizara ya Ujenzi na Usafirishaji kutoka Uganda.Wengine walioshiriki ni viongozi wa mashirika ya reli ya Uganda na Tanzania na viongozi wa Umoja wa Mashirika ya Mafuta Afrika Mashariki (EACOP).Alisema kuwa lengo kubwa la ugeni huo ni kuangalia jinsi watakavyoweza kutumia bandari hiyo kupitisha shehena za mafuta kupeleka kwenye masoko ya nje au kuingiza nchini Uganda.Alisema baada ya mazungumzo na kuwaeleza fursa ya kutumia bandari ya Tanga, jambo lililowafurahisha ni kuwa wakitumia bandari hiyo wanaweza kupunguza gharama kwa asilimia kuanzia 30 mpaka 45."Leo tumepokea ugeni wa wadau wa mafuta na gesi kutoka Uganda ambao wametembelea bandari ya Tanga, lengo kuu ni kuona namna watakavyoweza kutumia bandari ya Tanga kupitisha mizigo yao kwa gharama nafuu. Kwa kweli wamefurahishwa sana baada ya kutembelea miundombinu ya bandari katika maeneo ya kushushia na kuhifadhi mafuta na jinsi ya utendaji wa bandari ya Tanga ambapo meli inapokuja huchukua muda mfupi kuhudumiwa jambo ambalo linapunguza gharama kwa asilimia 30 hadi 45," alisema.Aliongeza; "jambo walililofurahia zaidi ni kuwa wanaweza kusafirisha mizigo yao kwa njia ya reli au barabara kutoka Tanga kwenda Uganda na mazingira wezeshi ambayo yanapunguza gharama za biashara, kwa hiyo kwa maoni yao wameridhishwa na utendaji hivyo wanakwenda kukaa kuona ni namna gani wanaweza kutumia fursa hizo."Mkurugenzi wa Uendeshaji wa Shirika la Reli nchini (TRC), Focus Sahani alisema shirika hilo kwa kushirikiana na Mamlaka ya Usimamizi wa Bandari nchini (TPA) kwa kutumia miundombinu ya reli watahakikisha wanatumia fursa hiyo kikamilifu kwa kutambua kuwa miundombinu ya reli inapitisha mzigo mkubwa kwa wakati mmoja.Alisema pia ukarabati wa kuifufua reli ya Tanga-Arusha ni kuiwezesha reli hiyo kuhudumia bandari ya Tanga.Ofisa Biashara Mkuu wa Shirika la Reli nchini Uganda, Stephen Wakasenza alisema kuwa mashirika ya reli ya Uganda na Tanzania kwa muda mrefu yamefanya kazi kwa pamoja, hivyo ujumbe huo wa wadau wa mafuta na gesi mbali na kutumia bandari hiyo pia umeangalia jinsi watakavyotumia njia ya reli kupitisha shehena kwa siku nne kutoka Tanga hadi Kampala.Mchumi Mkuu wa Usafirishaji katika Wizara ya Kazi na Usafirishaji nchini Uganda, Gerald Ekinu alisema kuwa wameona jinsi gani wanaweza kushirikisha sekta binafsi katika mpango wa ukanda wa kati katika sekta ya biashara na uchumi.Meneja wa Kampuni ya Mafuta ya GBP Amour Ali aliwahakikishia wadau hao kuwa kampuni hiyo katika kituo cha Tanga ina uwezo wa kuhifadhi mafuta lita milioni 122.5 kwenye matangi yake jambo ambalo wanaweza kutumia kupitishia mzigo wao.