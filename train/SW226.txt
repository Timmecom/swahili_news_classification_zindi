 MKUU wa Mkoa wa Arusha, Mrisho Gambo amesisitiza kuchukua hatua kwa watendaji wa vijiji wanaopinga kuchangia masuala ya maendeleo badala yake kutengeneza migogoro ya ardhi.Aidha, ameagiza Halmashauri ya Wilaya ya Arumeru kuhakikisha wanatoa vitabu kwa watendaji wa kata ili waandike majina ya wananchi wanachangia michango ya maendeleo, ikiwemo masuala ya elimu. Gambo aliyasema hayo jana kwenye Kata ya King ori baada ya kuchukizwa na kitendo cha baadhi ya wenyeviti wa vijiji vinane vya kata hiyo, kutengeneza migogoro pale panapohitajika kuchangia masuala ya maendeleo. Alikuwa akikagua ujenzi wa madarasa mpya ili kuhakikisha hakuna mwanafunzi ambaye atabaki nyumbani mwezi huu kutokana na uhaba wa madarasa.Alisema amechukizwa na tabia ya baadhi ya wenyeviti wa vijiji, kutengeneza migogoro ya ardhi ili kuwapotosha wananchi wasichangie maendeleo, ikiwemo ujenzi wa shule kwa kila kata.  Nitachukua hatua kwa wale wote wanaokwamisha maendeleo kwa wananchi hususan nyie viongozi wa vijiji ambao badala ya kuhamasisha ujenzi wa madarasa nyie mnaingiza migogoro ya ardhi mambo ambayo hayafanani kabisa na naomba majina ya viongozi wanaokwamisha maendeleo ili hatia zichukuliwe,  alisema Gambo.Awali Mtendaji wa Kijiji cha Nkoansiyo, Kata ya King ori, Jackline Kimaro alisema kata hiyo ina vijiji nane huku kila kijiji kikitakiwa kutoa Sh 2,187,500, lakini vijiji vitatu vya Nsengoni, Mboreny na Mvungano havijawahi kutoa fedha za maendeleo. Awali wakijitetea wenyeviti wa vijiji, Enock Mbise kutoka Kijiji cha Mboreny na Ruben Nassari wa Nsengoni, walikiri kutohamasisha wananchi kuchangia miradi ya maendeleo kutokana na migogoro ya ardhi. Waliomba msamaha kwa Gambo kuwa watahamasisha wananchi kuchangia maendeleo na si migogoro. Ni kweli kuna migogoro ya mipaka ya ardhi ambayo sisi wenyewe tumeikuta na kweli hatujahamasisha wananchi wachangie maendeleo kwa sababu ya migogoro hiyo tunaomba kuanzia sasa tutahamasisha wananchi wachangie maendeleo,  alisema Mbise. Mkuu wa Wilaya ya Arumeru, Jerry Muro alikiri wilaya hiyo kuwa na changamoto hiyo kwa baadhi ya watendaji vijiji kuingiza migogoro ya ardhi ili kuzuia wananchi kufanya shughuli za maendeleo.Aliagiza kupewa orodha ya majina ya viongozi hao, wanaotengeza migogoro pale wanapohitajika kuchangia masuala ya maendeleo. Aliahidi kugawa vitabu vya risiti kwa watendaji wa kata ili waandike majina ya wananchi wanachangia maendeleo. Gambo alitembelea shule za sekondari za Makiba, Maruvangu na Umoja.