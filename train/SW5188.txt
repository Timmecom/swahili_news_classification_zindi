 TIMU ya Rwanda ya mpira wa kikapu ya vijana walio chini ya umri wa miaka 18 imeanza vyema mashindano ya Kanda ya Tano ya Afrika yanayofanyika Uwanja wa Ndani wa Taifa, Dar es Salaam baada ya kuifunga Sudan pointi 86-44.Mashindano hayo yalifunguliwa na Waziri wa Habari, Utamaduni, Sanaa na Michezo, Dk Harrison Mwakyembe na kuwatakia wachezaji wote mashindano mema kwani wako salama.  Huu sio muda wa kupiga siasa ni muda wa kucheza na kila mchezaji acheze bila hofu kwani Tanzania ni nchi ya amani hivyo mpo salama,  alisema Dk. Mwakyembe.Pia katika mchezo huo alikuwepo balozi wa Sudan nchini Tanzania, Mahjoob Ahmed Sharfi pamoja na wadau mbalimbali wa kikapu. Rais wa Shirikisho la Kikapu, Phares Magesa alisema mashindano hayo ambayo yameanza jana yanatarajiwa kufika tamati Juni 22 na timu zote zimefikia kwenye hosteli za Jeshi la Wokovu, Kurasini. Tunashukuru tumeanza mashindano japo hatuna mfadhili yeyote, lakini tunaenda kimkandamkanda hadi tumalize,  alisema Magesa. Jana zilikuwa zicheze timu za Tanzania za wasichana na wavulana, lakini ilishindikana kutokana na baadhi ya wachezaji kutokuwa na hati za kusafiria.Hata hivyo, Magesa alisema kuwa wachezaji wa Tanzania walichelewa kukamilisha usajili na ndio maana ikabidi ratiba ibadilishwe na badala ya Tanzania kucheza na Uganda kwa wanawake na wavulana wa Tanzania kucheza na Sudan badala yake ilicheza Rwanda na Sudan. Hii ni mara ya kwanza kwa Tanzania kuandaa mashindano hayo kwa vijana walio chini ya umri wa miaka 18.