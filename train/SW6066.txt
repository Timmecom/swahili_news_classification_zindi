 WAZIRI Mkuu, Kassim Majaliwa ametoa mapendekezo matano, yatakayosaidia kuwa na matumizi endelevu ya rasilimali ya maji kwenye Bonde la Mto Nile ili kuziwezesha nchi wanachama kupata maendeleo kupitia rasilimali adimu ya maji.Miongoni mwa mapendekezo aliyoyatoa ni kuzitaka nchi wanachama, kuimarisha ushirikiano kwa kuwa bila kuwa na ushirikiano madhubuti, hawataweza kusimamia matumizi endelevu wa maji na pia hawataweza kushughulikia changamoto zinazokabili bonde hilo.Alisema kwa sasa bonde hilo linakabiliwa na changamoto mbalimbali, ikiwemo kupungua kwa mtiririko wa maji kwenda Ziwa Victoria, ambalo ni moja ya vyanzo muhimu vya mto Nile na hiyo imetokana na uharibifu wa mazingira na mabadiliko ya tabia nchi.Alisema Bara la Afrika ni miongoni mwa maeneo yanayokabiliwa na matatizo makubwa ya maji duniani, ambapo takwimu zinaonyesha kwamba takribani nchi 14 hivi sasa zinakabiliwa na uhaba au upungufu wa maji.Majaliwa aliyasema hayo jana jijini Dar es Salaam, wakati akifungua mkutano wa 21 wa Baraza la Mawaziri la Nchi za Bonde la Mto Nile zilizopo Ukanda wa Maziwa Makuu (NELCOM), ambao umehudhuriwa na wawakilishi wa nchi hizo na wadau wa maendeleo.Katika mapendekezo yake, pia alizitaka nchi hizo kuongeza utashi wa kisiasa katika kutekeleza miradi ya pamoja, kwa kuwa kumekuwepo na ucheleweshaji usiokuwa wa lazima katika utekelezaji wa miradi.Alitoa mfano majadiliano ya mradi wa Rusumo, yaliyoanza mwaka 1970, lakini utekelezaji wake ulianza mwaka 2015.Pia aliwataka kuimarisha taasisi na kutoa rai kwa nchi wanachama, ambao hawajafanya hivyo kuridhia mkataba kuanzisha Kamisheni ya Bonde la Mto Nile na kuwataka ulipaji wa michango kwa wakati ili kuziwezesha taasisi hizo, kutekeleza majukumu yake hususan miradi ya maendeleo.Mapema, Waziri wa Maji ambae pia ni Mwenyekiti wa NELCOM, Profesa Makame Mbarawa alisema mkataba wa kuanzisha rasmi ushirikiano wa nchi za Bonde la Mto Nile(NBI), ulisainiwa jijini Dar es Salaam Februari 22, 1999, lakini hadi sasa mambo mengi yameshindwa kutekelezwa.Waziri wa Nishati, Dk Medard Kalemani alisema wizara yao ni mdau mkuu kwenye mkutano huo muhimu na kwamba Tanzania ni nchi ambayo ni wanufaika wakubwa na kuomba mkutano huo kuendelea kuweka mikakati ambayo itasaidia kupatikana kwa nishati ya umeme ili kuhakikisha kunakuwa na umeme wa bei nafuu.Waziri wa Mambo ya Nje na Ushirikiano waa Afrika Mashariki, Balozi Augustine Mahiga alisema mto Nile ndio mto mrefu duniani na Ziwa Victoria ni miongoni mwa maziwa makubwa ambako ndiko chanzo cha mto huo na kuzitaka nchi wanachama kutatua changamoto zao kwa mazungumzo.