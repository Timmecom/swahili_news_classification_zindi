 ZAIDI ya wanafunzi 3,000 wenye ulemavu wa aina mbalimbali wanaopaswa kuwa shule kwa wakati huu, hawako shuleni kutokana na uchache wa shule maalumu ambazo zingeweza kuwachukua wanafunzi hao.Ofisa Elimu katika Sekretarieti ya Mkoa Kigoma, Juma Kaponda alisema hayo mbele ya Naibu Waziri wa Elimu, Sayansi na Teknolojia, William ole Nasha wakati wa hafla ya Shirika la Msalaba Mwekundu Tanzania ya kukabidhi bweni lenye uwezo wa kuchukua wanafunzi 60 katika shule ya msingi maalumu ya Bitale wilaya ya Kigoma. Bweni hilo lilikabidhiwa ikiwa ni sehemu ya maadhimisho ya miaka 156 ya kuanzishwa kwa Shirika la Msalaba Mwekundu Duniani.Kaponda alisema katika utafiti wao waliofanya mwaka huu, inaonesha wanafunzi hao wako mtaani kutokana na kukosa nafasi kwani walihitaji shule maalumu kutokana na hali zao zilivyo. Kutokana na hilo, alisema wameanza jitihada kuwasilisha jambo hilo katika mamlaka mbalimbali ili kuona namna ya kusaidia kukabiliana na changamoto hiyo ili kuwaokoa wanafunzi hao waweze kupata elimu, kwani kupata kwao elimu kunawasaidia kupunguza maumivu wanayohisi kuwa nayo kutokana na ulemavu walionao.Kwa sasa mkoa wa Kigoma unazo shule nne za wanafunzi maalumu ambazo ziko chini ya Wizara ya Elimu na ambazo Taasisi ya elimu Tanzania (TEA) imejenga mabweni kwa ajili ya wanafunzi wenye mahitaji maalumu kusoma na kuishi hapo hapo shuleni. Akizungumza wakati akipokea bweni hilo kwa niaba ya serikali, Naibu Waziri huyo alisema serikali imedhamiria kutenga bajeti kwa ajili ya ujenzi wa shule maalumu katika maeneo mengi nchini ili kuhakikisha kundi kubwa la wanafunzi hao wanapata elimu.Olenasha alisema kwa kuanzia tayari wamefanya ukarabati na maboresho makubwa katika chuo cha Ualimu Patandi mkoani Arusha kuwezesha kuchukua wanafunzi 600 wa ualimu maalum, ili kukabiliana na changamoto kubwa ya walimu wa elimu maalum nchini.Naibu Waziri huyo aliahidi serikali kujenga bweni lingine la kulala wanafunzi katika shule msingi ya msingi Maalu Bitale na madarasa matatu kwa ajili ya shule hiyo, ili kuongeza idadi ya wanafunzi watakaosoma kwenye shule hiyo. Awali, Rais wa Shirika la Msalaba Mwekundu nchini, Mwadini Jecha alisema kuwa shirika hilo limekabidhi bweni hilo lenye uwezo wa kuchukua wanafunzi 60 lenye thamani ya Sh milioni 82, ambalo limejengwa kwa michango ya watumishi wa shirika hilo, wafanyakazi wa kujitolea na wadau mbalimbali ikiwa ni sehemu ya michango ambayo shirika hilo linatoa.