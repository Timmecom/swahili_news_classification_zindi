 Waziri Mkuu, Mizengo Pinda alieleza nafasi ya Serikali kutambua mchango huo hivi karibuni alipokuwa akifungua maadhimisho ya siku ya viwanda Afrika jijini Dar es Salaam.Alisema katika kuimarisha mafanikio na juhudi hizo, Serikali itaendelea kusimamia uwekezaji katika maeneo maalumu ya uzalishaji ili kuharakisha maendeleo ya viwanda nchini. EPZA inaendeleza kwa kasi kuhamasisha ukuaji wa viwanda kupitia maeneo maalumu ya uwekezaji,  alisema. Alifafanua kuwa katika juhudi hizo, katika kipindi cha miaka sita iliyopita mamlaka hiyo imeanzisha viwanda 81 katika maeneo mbalimbali nchini. Viwanda hivi vimewekeza mtaji wa zaidi ya Dola za Kimarekani bilioni 1.12 na vimetoa ajira za moja kwa moja 27,000 na zisizo za moja kwa moja zaidi ya 80, 000,  alisema.Alisema mauzo nje kutokana na uwekezaji katika maeneo ya mamlaka hiyo yamefikia dola za Marekani milioni 700.Alisema,  Serikali inaendelea kuimarisha EPZ ili iweze kuwa kichocheo cha kukuza uchumi na kujenga ajira kupitia maendeleo ya viwanda. Waziri Pinda alitoa mwito kwa wawekezaji zaidi wa ndani na nje kuchangamkia uwekezaji katika Maeneo Maalumu ya Uwekezaji (SEZ) na Maeneo ya Uzalishaji kwa Mauzo Nje (EPZ).Alisema hatua hiyo ni muhimu kwa kuwa uendelezaji wa maeneo hayo ni moja ya mikakati ya kukuza ajira, uwekezaji na kufikia maendeleo endelevu kwa ujumla.Kwa mujibu wa Pinda, msukumo mkubwa uliowekwa na Serikali ya Awamu ya Nne katika kuendeleza viwanda ilikuwa ni pamoja na uanzishwaji na uendelezaji wa EPZA na SEZ.Alifafanua kuwa kati ya hatua mbalimbali zilizochukuliwa na Serikali katika kuimarisha ushiriki wa sekta binafsi katika uwekezaji na biashara katika soko la ushindani ni pamoja na kuipa nguvu ya kisheria EPZA kusimamia SEZ.Kwa mujibu wa takwimu, mchango wa Sekta ya Viwanda katika Pato la Taifa (GDP), uliongezeka kutoka asilimia 9.6 mwaka 2010/2011 na kufikia asilimia 9.9 mwaka 2011/2012.