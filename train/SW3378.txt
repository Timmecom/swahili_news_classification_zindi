 Katika mkutano na waandishi wa habari jana jijini Dar es Salaam, viongozi wa shirikisho hilo, wameshutumu mfumo uliopo wakisema unachangia mbao wanazozalisha kuziuza kwa bei kubwa na kuumiza walaji. Mfumo ni wa holela mno unatoa mwanya kwa hata wasiokuwa na viwanda au mashine rasmi za uchakataji kupewa vibali vya uvunaji miti laini wakati viwanda vinanyimwa au kupewa malighafi kidogo tu,  alisema Katibu Mkuu wa Shirikisho, Mayenga Shija.Kwa mujibu wa Shija, wakati wapo walanguzi wa vibali wanaonufaika, hali hiyo imekuwa ikilazimu wenye viwanda kununua malighafi zaidi kwa kulangua kutoka kwa hao wasio na viwanda jambo ambalo linachangia kulazimika kuongeza bei katika soko.Bila kutaja majina ya watu wanaodaiwa kuuziwa licha ya kwamba hawana viwanda wala mashine, Shija alisema wapo baadhi ya viongozi wa kisiasa, kijamii na watumishi wengine wa umma.Kwa mujibu wa Rais wa Shirikisho hilo, Ben Sulus wako katika mchakato wa kuwasiliana na Wizara ya Maliasili na Utalii pamoja na viongozi wakuu serikalini kuwasilisha kilio hicho kwa ajili ya kupata ufumbuzi.Kulingana na maelezo ya viongozi hao, mfumo wa ugawaji malighafi kwa njia ya vibali na mrabaha, kwa sasa umejengwa katika Mwongozo wa Uvunaji wa mwaka 2007 na Rasimu ya mwongozo mpya ambao haujawa rasmi.