 RAIS John Magufuli ametoa siku 10 kwa Tume ya Vyuo Vikuu Nchini (TCU), kupata majibu ya ama kukubaliwa au kukataliwa kutolewa kwa hati ya Ithibati kwa Chuo Kikuu cha Sayansi na Teknolojia Mbeya (MUST).Amesema ndani ya muda huo, awe amepata majibu ya  ndiyo  au  hapana  kuhusu Ithibati, iliyoichelewesha tangu mwaka 2015 pamoja na vyuo vingine vilivyoomba Ithibati. Alitoa agizo hilo jana jijini Mbeya wakati akiweka jiwe la msingi na ujenzi wa Maktaba ya Kisasa ya Chuo hicho, inayojengwa kwa gharama ya Sh bilioni 5.5. Baada ya kukamilika, maktba hiyo itakuwa na uwezo wa kuchukua wanafunzi 2,500 kwa wakati mmoja, ikilinganishwa na maktaba ya sasa yenye uwezo wa kuchukua wanafunzi 150 tu.Akisoma taarifa ya Chuo hicho, Makamu Mkuu wa Chuo Kikuu cha Mzumbe, Profesa Lughano Kusiluka, alimweleza Rais Magufuli kuwa Kampasi ya Rukwa ya Chuo Kikuu cha MUST, inatarajia kuanza mwaka huu ikiwa watapata hati ya Ithibati kutoka TCU kwa wakati. Kutokana na taarifa hiyo ya Chuo, Rais Magufuli alimwagiza Waziri wa Elimu, Sayansi na Teknolojia, Profesa Joyce Ndalichako, kuhakikisha TCU wanatoa hati hiyo ndani ya siku kumi, la sivyo atawaondoa kazini. Haiwezekani chuo kiombe hati ya Ithibati tangu mwaka 2015, majibu wapate 2018 tena kwa kuwaambia kuwa wanaweza kuanza kufanya baadhi ya mabadiliko, najitahidi kuwateua wasomi, nao wananiangusha, sasa Waziri, leo ni Mei 3, nakuagiza umweleze Mtendaji Mkuu wa TCU na watendaji wake waje hapa kujadili suala la Ithibati na ndani ya siku kumi nataka nipate majibu ya ndio au hapana , alilisitiza Rais Magufuli.Kutokana na Chuo hicho kuwa na historia ya kipekee tangu kianzishwe na Baba wa Taifa, Mwalimu Julius Nyerere mwaka 1982 kwa kushirikiana na Serikali ya Urusi, Rais Magufuli aliomba radhi kwa Watanzania kwa niaba ya serikali ya sasa na zilizopita. Alisema anafanya hivyo kutokana na kutokuwekeza vya kutosha katika chuo hicho, ikiwemo kuweka vifaa vya kisasa na ujenzi wa miundombinu ya barabara kwa heshima ya Baba wa Taifa.Alisema chuo hicho kilijengwa na Baba wa Taifa mwaka 1982 kwa kushirikiana na Serikali ya Urusi na kilifunguliwa mwaka 1986 kikiwa chuo cha ufundi. Mwaka 2005 kilibadilishwa kuwa Taasisi ya Ufundi na mwaka 2012 kupandishwa hadhi na kuwa Chuo Kikuu cha Sayansi na Teknolojia. Kwa mujibu wa Rais Magufuli, chuo hicho ni cha kipekee na muhimu, kwa kuwa kinazalisha wahandisi wa sayansi na teknolojia na kama kikiwekezwa vizuri, kinaweza kuwa miongoni mwa vyuo vikubwa na bora barani Afrika.Ili kukifanya kuwa chuo cha kisasa, Rais Magufuli alimwagiza Ndalichako kutafuta Sh bilioni 20 ili kununua vifaa vya kiasa kwa ajili ya chuo na yeye mwenyewe aliahidi kutoa Sh bilioni 5 kwa ajili ya kujenga mabweni ya wanafunzi wanaofikia 4,630, ambapo malengo ya chuo hicho mpaka ifikapo mwaka 2025 ni kuwa na wanafunzi 15,000. Mbali na fedha hizo Sh bilioni 5, Rais Magufuli aliahidi kuwapatia Sh bilioni 2.9 ndani ya mwezi huu kwa ajili ya kukamilisha ujenzi wa Maktaba, ambapo mpaka sasa zimeshatumika Sh bilioni 2.5 kati ya Sh bilioni 5.5.Kwa kuwa mpango wa chuo hicho ni kuanzisha stashahada ya ualimu wa mafundi sadifu na mafundi mchundo, Rais Magufuli alikipongeza chuo hicho kwa kuwa kitazalisha wataaalumu wa kufanya kazi kwenye viwanda. Wito kwa wanafunzi Kuhusu tabia ya baadhi ya wanafunzi kutozingatia masomo na badala yake kujikita kwenye vitendo vya ngono na starehe mbalimbali pamoja na kufuata mkumbo, Rais Magufuli aliwataka wanafunzi wa vyuo vikuu nchini, kubadilika kwa kuwa fursa ya elimu waliyoipata ni muhimu siyo tu kwa maendeleo ya taifa, bali pia kwa familia zao.Rais alisema alichukizwa kuwakuta wanafunzi wawili wa jinsia tofauti wakiwa wanatembea huku wamekumbatiana wakati akiingia chuoni hapo jana. Alitoa wito kwa wanafunzi kuzingatia masomo, badala ya kujiingiza kwenye vitendo vya ngono. Alisema anafahamu kuwa asilimia kubwa ya wanafunzi, wametoka katika familia maskini, hivyo wanapokuwa vyuoni wanapaswa kuzingatia masomo.Mwenyekiti Bodi ya Chuo Mwenyekiti wa Bodi ya Chuo hicho, Zakia Meghji, alimwomba Rais Magufuli ili chuo hicho kisamehewe deni la kodi ya ardhi zaidi ya Sh bilioni 1 lililokuwepo tangu zamani. Alisema kwa kuwa serikali iliyopo madarakani iliagiza kuwa taasisi za umma zisilipe kodi ya ardhi, hivyo aliomba deni hilo la nyuma wasamehewe.