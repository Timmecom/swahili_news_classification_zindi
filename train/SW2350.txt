 TIMU ya Maafande wa Kikosi Maalumu cha Kuzuia Magendo, KMKM SC, imepanga kuweka kambi Morogoro kwa ajili ya kujiandaa na mchezo wao wa Ligi ya Mabingwa Afrika dhidi ya CD de Agosto ya Angola. Kama KMKM watawatoa wapinzani wao hao kutoka Angola watakutana na mshindi wa mechi kati ya Green Eagles ya Zambia na Orlando Pirates ya Afrika Kusini. Wawakilishi hao wa Zanzibar jana walitarajiwa kuanza safari kutoka visiwani humo mpaka Morogoro na kuanza maandalizi makali. Yanga nayo imeweka kambi mkoani humo ikijiandaa na mchezo wa Ligi ya mabingwa Afrika dhidi ya Township Rollers pamoja na msimu mpya wa Ligi Kuu Tanzania Bara. Katika taarifa iliyotolewa na klabu hiyo jana ilibainisha kuwa wakiwa mkoani humo wanatarajiwa kucheza mechi mbili za kirafiki na timu za mkoani humo.  Timu yetu ya KMKM SC itaondoka tarehe 30/07/19 (jana) kwenda kuweka kambi Morogoro kwa ajili ya kujiandaa na mechi yake tarehe 10/08/ dhidi ya Club Desportivo 1  de Agosto ya Angola. Ikiwa huko itacheza mechi mbili za kirafiki, itaanza na Mtibwa siku ya Alhamisi (kesho) kiwanja cha Manungu na Jumamosi itacheza na Mawenzi Market,  ilieleza taarifa hiyo.