 WAZIRI wa Nchi, Ofisi ya Rais, Tawala za Mikoa na Serikali za Mitaa Suleiman Jafo amehoji uwezo wa Mkurugenzi Mtendaji wa Halmashauri ya Wilaya Buhigwe mkoani Kigoma, Anosta Nyamoga kwa maelezo kuwa, hana uwezo wa kusimamia na kutekeleza majukumu yaliyo kwenye nafasi hiyo.Jafo amesema hayo alipofanya ziara kukagua miradi ya ujenzi ijayoendelea katika wilaya hiyo na kushangazwa kukwama kukamilika kwa miradi hiyo, wakati serikali imetoa fedha za utekelezaji.Mkurugenzi huyo alishindwa kutoa maelezo ya kuridhisha wakati akijibu maswali ya ni kwa nini imekwama kukamilika, kulingana na maagizo yaliyotolewa na serikali.Miongoni mwa miradi iliyomkera Waziri Jafo ni ujenzi wa Jengo la Upasuaji katika Kituo cha Afya cha Janda, ambapo serikali imetoa Sh milioni 400, lakini jengo halijaanza kufanya kazi huku baadhi ya maagizo ya kitaalamu kuhusu ujenzi wa jengo hilo yakiwa hayajatekelezwa.Sambamba na hilo, Jafo alisema anashangazwa na utekelezaji wa mradi wa jengo la ofisi ya Mkurugenzi Mtendaji na watendaji wengine wa halmashauri hiyo na ukumbi wa mikutano, ambapo Sh bilioni 1.9 zimetolewa lakini ujenzi wa jengo la mikutano, bado uko kwenye msingi.Katika mradi wa ujenzi wa jengo la Hospitali ya Wilaya, Waziri Jafo alisema hadi sasa Sh milioni 950 zimeshatolewa,lakini hakuna dalili zozote zinazoonesha kuwa jengo hilo litakamilika hivi karibuni.Ujenzi wa nyumba za watumishi, zilizopaswa kuwa zimekamilika hadi sasa ujenzi wake bado haujakamilika. Kutokana na hali hiyo, Jafo alisema kuwa anatafakari uwezo wa kiutendaji na usimamizi wa Mkurugenzi huyo na kuiagiza ofisi ya Katibu Tawala wa Mkoa wa Kigoma, kuunda timu itakayopitia na kukagua matumizi ya fedha za utekelezaji wa miradi.Pia, aliitaka timu hiyo kukagua akaunti za benki za halmashauri hiyo, kuona kama fedha zipo, kukagua hati za malipo ya benki kuona fedha zilizoingizwa kwa miradi zilitolewaje na zilitumika kwa namna gani.Alisema kukwama kwa miradi hiyo, kunaonesha dalili ya fedha zilizoingizwa kutotumika sawa sawa katika utekelezaji wa miradi husika."Taarifa zilizopo zinaonesha mambo mengi yanakwama na kila jambo linamgusa Mkurugenzi Mtendaji, ni wazi suruali aliyoivaa ni kubwa kwake hivyo natafakari uwezo wake kama Mkurugenzi Mtendaji kabla sijatoa taarifa kwa mamlaka yake ya uteuzi," alisema Jafo.Akizungumza katika ziara hiyo, Mkuu wa Wilaya Buhigwe, Michael Masala alisema kuwa tangu afike wilayani humo, amekuwa akigombana na watendaji katika utekelezaji wa majukumu yao hasa utekelezaji wa miradi, kwani malalamiko ya kusuasua kwa utekelezaji wa miradi ni makubwa.