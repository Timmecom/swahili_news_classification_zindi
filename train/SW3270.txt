 MSANII wa muziki wa kizazi kipya nchini Omary Nyembo  Ommy Dimpoz  amerejea nchini mwishoni mwa wiki iliyopita akitokea Ujerumani alikokuwa kwa matibabu na kutangaza kuoa.Dimpoz alisema anafuata nyayo za wasanii wenzake alio nao karibu. Dimpoz alikuwa Ujerumani kwa matibabu ya muda mrefu baada ya kusumbuliwa na koo lililosababishwa na kulishwa sumu na watu wasiojulikana hali iliyomlazimu kufanyiwa upasuaji kwenye njia ya chakula. Msanii huyo aliizungumzia afya yake na kusema kwa sasa anajisikia vizuri na anatarajia kuoa ili kufuata nyayo za wenzake Hery Samir  Mr Blue , Ali Kiba na Hamisi Mwinjuma  Mwana Fa .Alisema hatarajii kuoa nje ya nchi kama baadhi ya wasanii wanavyofanya lakini mambo yake yakikaa sawa ataongeza mke wa pili kutoka nje ya nchi.  Ninawaahidi dada zangu wa Tanzania kuwa nitaoa Tanzania, watatu tanzania na pengine mmoja kutoka nje, maana naona wenzangu wote wanatoka nje,  alisema. Baada ya kurejea msanii huyo tayari ameachia wimbo unaoitwa  Ni Wewe  ambao amemsifu Mungu kwa namna alivyomsaidia kutoka katika hali ya ugonjwa wake mpaka kupona na kuwa imara.