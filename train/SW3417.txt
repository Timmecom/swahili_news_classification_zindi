 MAMLAKA ya Mapato Tanzania (TRA) imewataka wafanyabiashara na walipakodi nchini kutumia vizuri siku mbili zilizobaki kuwasilisha maombi yao ili wapate msamaha wa riba na adhabu.Mkurugenzi wa Huduma na Elimu kwa Mlipa Kodi wa Mamlaka hiyo, Richard Kayombo alisema jana kuwa licha ya mwitikio wa wafanyabiashara hao kuwa mzuri, lakini akatoa wito kwa wale ambao hawajawasilisha maombi yao, wafanye hivyo ikiwa wanataka kupata msamaha huo. Kayombo alisema kuwa wafanyabiashara ambao waliwasilisha maombi yao mapema tangu walipotakiwa kufanya hivyo mwezi Julai mwaka huu, tayari wameshapokea majibu ya maombi yao ya kusamehewa riba na adhabu. Hakuna adhabu kwa wafanyabiashara na walipakodi watakaoshindwa kuwasilisha maombi yao TRA katika muda waliopewa, ila wajue kwamba kwa kushindwa kufanya hivyo, riba na adhabu ambazo walipaswa kusamehewa, ziko palepale, alieleza Kayombo. Kwa mujibu wa Kayombo, wafanyabiashara na walipakodi watakaowasilisha maombi yao mpaka ifikapo Novemba 30 mwaka huu, watapata majibu ya maombi yao ndani ya mwezi mmoja.Hatua hiyo ya wafanyabiashara na walipa kodi kujitokeza kwa wingi inatokana na maamuzi ya Serikali kupitia TRA, kutangaza mwezi Julai mwaka huu msamaha wa riba na adhabu kwa wafanyabiashara na walipa kodi wote nchini.Msamaha huo unatokana na mabadiliko ya Sheria ya Kodi ya Mwaka 2015 yaliyofanywa na Bunge kwa kuingiza kipengele kinachompa mamlaka Kamishna Mkuu wa TRA kuweza kusamehe riba na adhabu zinazohusu kodi.Mkurugenzi huyo wa Huduma na Elimu kwa Mlipa Kodi wa TRA, aliwahi kueleza HabariLeo kuwa wafanyabiashara na walipakodi hao wanapaswa kuwa na nyaraka muhimu wakati wa kuwasilisha maombi yao zitakazowawezesha kupata msamaha huo. Agosti 14 mwaka huu, TRA ilikutana na wafanyabiashara na walipakodi jijini Dar es Salaam kwa ajili ya kutoa elimu ya kodi kwa umma wa wafanyabiashara na walipakodi nchini.Kamishna Mkuu wa TRA, Charles Kichere, ambaye aliwakilishwa kwenye semina hiyo na Kaimu Kamishna wa Idara ya Walipakodi Wakubwa, Alfred Mregi alisema kuwa msamaha huo wa riba na adhabu unahusu malimbikizo ya kodi zilizokuwepo huko nyuma.Kutokana na msamaha huo, wafanyabiashara na walipakodi watatakiwa kulipa tu kodi walizokuwa wakidaiwa pasipo riba na adhabu walizopaswa kuzilipa pamoja na kodi hizo. TRA ilisema kuwa nia ya msamaha huo maalumu ni kuwasaidia walipakodi na wafanyabiashara kuweza kuinua kiwango chao cha ulipaji kodi kwa hiari, na mara baada ya utaratibu huo maalumu kuisha, utaratibu wa zamani utaendelea kutumika. Kwa mujibu wa TRA, kupitia msamaha huo, mamlaka hiyo inatarajia kukusanya Sh bilioni 500.