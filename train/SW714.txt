 TIMU ya taifa ya soka ya wanawake ya Tanzania, Twiga Stars, jana ilijiweka katika nafasi ngumu ya kusonga mbele katika mashindano ya kufuzu kwa Michezo ya Olimpiki baada ya kulazimishwa sare ya 2-2 na wenzao wa Jamhuri ya Kidemokrasia ya Congo.Katika mchezo huo uliopigwa kwenye Uwanja wa Taifa Jijini Dar es Salaam, Congo ndio walikuwa wa kwanza kupata bao na kuwafanya Twiga Stars kuwa na kazi ya kusawazisha. Baada ya kuwa nyuma kwa mabao 2-1, Twiga Stars walisawazisha kupitia kwa Asha Rashid aliyefunga bao katika dakika ya 78 kwa kichwa na kuibua matumaini ya kuweza kuibuka na ushindi katika mchezo huo.Twiga Stars ilikosa penalti baada ya mchezaji wake, Fatuma Khatibu kupiga penalty hiyo iliyopanguliwa na kipa wa Congo na kurudi uwanjani na mpira kuokolewa na mabeki wa Congo huku wachezaji wa Tanzania wakiduwaa badala ha kuukimbilia mpira huo. Penalti hiyo ilitolewa baada ya Monica Kanyinda wa DRC kumuangusha Deonisia Daniel wa Twiga Stars katika eneo la hatari.Twiga ilipata bao lake la kwanza kupitia kwa Deonisia Daniel akafunga kwa kichwa akimalizia krosi ya Stumai Aabdallah katika dakika ya 46. Twiga Stars sasa inahitaji ama ushindi wa aina yoyote au sare ya kuanzia mabao 3-3 katika mchezo wa marudiano utakaofanyika Aprili 9 Congo ili iweze kuvuka hatua inayofuata na kucheza dhidi ya Guinea kabla ya kufuzu kwa Michezo ya Olimpiki itakayofanyika Tokyo, Japan 2020.Kocha wa Twiga Stars Bakari Shime akizungumza baada ya mchezo huo aliwapongeza wachezaji wake na kusema kuwa mchezo ulikuwa mgumu, lakini walijitahidi kupambana. Naye Waziri wa Habari, Utamaduni, Sanaa na Michezo Dk Harrison Mwakyembe alisikitishwa na idadi ndogo ya mashabiki waliojitokeza kuishangilia Twiga Stars na kuwataka siku zijazo kuwe na utaratibu mzuri wa kuwashawishi wanafunzi hasa wasichana kuingia uwanjani.