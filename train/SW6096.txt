 SHILINGI milioni 400 zitatumika kwa ujenzi wa kituo cha afya Mapera kata ya Mapera Halmashauri ya Wilaya ya Mbinga, Ruvuma.Mwenyekiti wa halmashauri hiyo, Ambrose Mtarazaki alisema hayo jana wakati akifungua kikao cha baraza la robo ya tatu la madiwani wa halmashauri hiyo kilichofanyika mjini Mbinga.Alisema ujenzi wa kituo hicho utakapokamilika utawaondolea wananchi wa kata ya Mapera na Bonde zima la Hagati adha ya kusafiri umbali mrefu hadi Hospitali ya wilaya Mbinga Mjini au Hospitali ya Misheni Litembo kufuata matibabu.Mtarazaki aliishukuru serikali ya awamu ya tano kwa kutoa fedha hizo kukamilisha kazi hiyo na kuimarisha huduma za afya kwa wananchi. Alisema lengo la kujenga kituo cha afya Mapera ni la muda mrefu lakini walikosa fedha kujenga.Aliwaomba wananchi wa Mapera na kata jirani kuhakikisha wanashiriki vema katika ujenzi wa miundombinu kwa kupeleka mchanga, tofali na mahitaji mengine kazi ikamilike kwa wakati.Aidha Mtarazaki, alitaka fedha hizo zitumike kwa malengo yaliyokusudiwa na kuwaonya watendaji wa serikali kanzia ngazi ya kijiji hadi wilaya kutotumia fedha kinyume na malengo.Katika hatua nyingine, Mtarazaki alisema katika kipindi cha robo ya tatu ya mwaka wa fedha 2019/20 halmashauri ya wilaya imetekeleza na kufuatilia miradi mbalimbali ya maendeleo.Alisema, katika kipindi hicho halmashauri ya wilaya imetoa Sh milioni 261 kwa ajili ya ujenzi wa madarasa na upimaji na usimamizi wa matumizi bora ya ardhi katika vijiji mbalimbali.Mtarazaki alisema pia halmashauri hiyo imetoa milioni 198 mkopo kwa makundi maalumu ya wanawake, vijana na watu wenye ulemavu.Alisema pia wametoa Sh milioni 285 za ununuzi wa magari mawili ili kurahisisha utendaji wa watumishi na utoaji huduma bora kwa jamii.Alisema halmashauri imepata hati safi kutoka kwa Mdhibiti na Mkaguzi Mkuu wa Hesabu za Serikali (CAG), na akawataka watumishi wake kufanya kazi kwa weledi na madiwani kusimamia kikamilifu vyanzo vya mapato.Alisema hatua hiyo itawezesha fedha ziende kufanya kazi ya kumaliza changamoto na upatikanaji wa huduma za kijamii zitolewazo.Pi aliwaeleza madiwani kuwa, hadi kufikia Aprili, mwaka huu, halmashauri itakuwa imekusanya asilimia 85 ya mapato ya ndani.Alisema licha ya mafanikio hayo, bado kuna tatizo kubwa kwa baadhi ya watendaji wachache kushindwa kutumia mashine za POS kwa ajili ya kukusanya mapato ya halmashauri hiyo.Mtarazaki alisema kuna mashine 28 za POS katika vijiji lakini hazifanyi kazi ya kukusanya mapato ambapo amewaagiza madiwani kwenda kusimamia matumizi ya mashine hizo ili zifanye kazi badala ya kuwa sehemu ya malalamiko.