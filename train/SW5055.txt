 NAIBU Waziri wa Uchukuzi na Mawasiliano, Atashasta Nditiye ameitaka Mamlaka ya Usimamizi wa Bandari Tanzania (TPA), kusitisha mpango wake wa kurasimisha bandari bubu zilizopo Mkoa wa Dar es Salaam.Nditiye aliyasema hayo wakati wa ziara yake wilayani Bagamoyo ya kukagua bandari bubu zilizopo. Alisema amebaini uwepo wa bandari bubu zaidi ya 19, zinazosafirisha bidhaa kwenye eneo la mwambao wa bahari lililopo wilayani humo.Kwa mujibu wa taarifa iliyotolewa na Wizara ya Ujenzi, Uchukuzi na Mawasiliano, Kitengo cha Mawasiliano Serikalini, uwepo wa bandari bubu hizo ni kipenyo cha baadhi ya wafanyabiashara, kukwepa kulipa kodi kwa kutumia bandari rasmi na hivyo kupunguza mapato ya Serikali na kuihujumu nchi.Alisema uwepo wa bandari hizo, hufifisha jitihada za Serikali za kufikia uchumi wa kati na azma yake ya ujenzi wa viwanda, utoaji wa huduma za afya, elimu, maji, umeme na ujenzi wa miudombinu katika maeneo mbalimbali nchini.Nditiye aliielekeza TPA iache mara moja mpango huo wa kurasimisha bandari bubu zilizopo Mbweni na Temeke, kwa kuwa Dar es Salaam ipo bandari na itumike hiyo kwa shughuli za usafirishaji wa bidhaa na abiria. TPA wafute mara moja mpango wao wa kurasimisha bandari bubu za Mbweni, Temeke kuwa bandari rasmi wakati kuna bandari ya Dar es Salaam... fedha zilizotengwa na TPA kwa ajili ya mpango huo lipewe jeshi la bandari ili waweze kununua vifaa kwa ajili ya kufanya doria ya kuimarisha ulinzi kwenye mwambao wa bandari,  alisema.Alisema yapo majahazi yanayofanya shughuli za usafirishaji ufukweni mwa Bahari ya Hindi kwenye mwambao wa kilomita 300 kwenye eneo la Bagamoyo. Alisema majahazi hayo yanashusha mizigo kinyemela.Mkuu wa Wilaya ya Bagamoyo, Zainab Kawawa alikiri uwepo wa bandari bubu zaidi ya 19 na alimweleza Nditiye kuwa wilaya hiyo inakabiliwa na changamoto za uwepo wa bandari bubu. Kawawa alitaja baadhi ya bidhaa zinazovushwa kuwa ni sukari, mafuta ya kula, matairi ya magari, maziwa ya unga, vitenge, khanga na vipodozi pamoja na wahamiaji haramu.Alisema hadi sasa kuna wafungwa wapatao 203 waliopo gerezani kutokana na uwepo wa wahamiaji haramu. Alisema watumishi hao wanatumia bandari bubu zinazotokana na uwepo wa Bahari ya Hindi wilayani humo na alizitaja kuwa ni Mlingotini, Kasiki, Kaole, Magambani, Kilimani, Badeco, Msalabani, Nunge, Mtailindi, Jicho Kuu, Mto Ruvu, Razaba, Gama, Kayanjo   shamba la chumvi, Saadani, Kitongoji cha Gwaza, Changwahela na Duza.