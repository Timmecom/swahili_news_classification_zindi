 Akizungumza na Mwenyekiti Mtendaji wa IPP Dk Reginald Mengi jana jijini Dar es Salaam, Yoshida alisema kwa kuwa kilimo ndicho kimeajiri watu wengi nchini na wanahitaji kupata masoko nje ya nchi ikiwemo Japan, yuko tayari kuzungumza na kampuni kadhaa ziweze kuingia ubia na Watanzania.Alitoa kauli hiyo baada ya Dk Mengi kumwomba balozi huyo kama inawezekana asaidie Watanzania kuingia ubia na kampuni za kijapan katika kusaidia kukuza uchumi wa Mtanzania wa kawaida ambaye kwa sasa licha ya uchumi wa nchi kukua lakini hajaona faida ya ukuaji wa uchumi huo.Dk Mengi alisema Mtanzania wa kawaida anataka kuona na yeye anafaidika na kukua kwa uchumi huo ambao umefikia asilimia 7 na akamuuliza balozi huyo ni namna gani anaweza kusaidia katika eneo hilo.Moja ya eneo ambalo alisema ni muhimu ili Watanzania waweze kukubalika kwenye masoko ya nje ya nchi ni kuboresha vifungashio vya mazao yao na akasema katika suala la kuuza nje ubora wa bidhaa pamoja na vifungashio ni jambo la msingi.Kwa upande wake Dk Mengi alisema kama Japan iko tayari kuwasaidia Watanzania ni vyema ikatoa fedha na kuipa Serikali ya Tanzania ili iweze kutoa mikopo kwa wajasiriamali wadogo chini ya udhamini wa Serikali yenyewe.Wakati huo huo balozi huyo aliwataka Watanzania ambao wataenda kutembelea maonesho ya Sabasaba kwenda kwenye mabanda ya maonesho ya kampuni za kijapan ambako alisema moja ya maeneo ambayo wanaweza kushirikiana ni suala la uuzaji wa bidhaa za umeme wa jua. Kampuni za kijapani baadhi zipo hapa nchini na kwenye maonesho watakuwepo, hivyo nitoe wito kwa Watanzania ambao watapenda kuingia ubia na kampuni za kijapani waende kwenye mabanda yao watajionea maeneo ambayo wataona watashirikiana,  alisema.