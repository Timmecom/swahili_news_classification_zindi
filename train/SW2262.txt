 WAZIRI wa Habari, Utamaduni, Sanaa na Michezo, Dk Harrison Mwakyembe amesema hajapoteza matumaini ya kufuzu michuano ya Mataifa ya Afrika (Afcon) licha ya timu ya taifa ya Tanzania  Taifa Stars  kupoteza mchezo uliopita dhidi ya Lesotho.Aidha, matumaini ya Stars kufuzu pia yanaungwa mkono na wadau mbalimbali wa soka nchini akiwemo Kocha Dk Mshindo Msolla, Jamhuri Kihwelu na mchambuzi Ally Mayay.Katika mchezo huo uliochezwa juzi ugenini katika mji wa Maseru, Lesotho ilishinda bao 1-0 dhidi ya Stars, matokeo yanayoiweka timu hiyo mguu mmoja ndani na mwingine nje ikiwa na mechi moja mkononi itakayoamua hatma yao. Akizungumza baada ya mchezo huo, Mwakyembe alisema  mimi sijapoteza matumaini bado, nawaomba vijana wangu wasikate tamaa, wamecheza vizuri, wamejitahidi kadiri ya uwezo wao, lakini tumefungwa .Alisema aliuona mchezo ulivyokuwa mgumu katika uwanja ambao haukuwa mzuri lakini pia, kulikuwa na upepo mkali na kwamba timu haikupoteza kwa sababu ya uzembe bali mchezo haukuwa rahisi.Kwa upande wa wadau Dk Msolla alisema ana imani Stars itafuzu na haoni sababu ya kumlaumu kocha, kwa kuwa alipanga kikosi kulingana na kiwango cha wachezaji kwenye mazoezi isipokuwa wachezaji walishindwa kuleta matokeo. Msolla aliyewahi kuifundisha Stars, aliwataka wachezaji kutokata tamaa na kueleza kinachohitajika ni kuandaliwa kisaikolojia na kocha apewe muda wa kuwa na wachezaji kila baada ya wiki mbili ili kuzoea mifumo yake.Kocha Kihwelu alisema timu haikuwa mbaya isipokuwa mashabiki wa soka nchini hawaelewi ndio maana wanatoa lawama huku akimtetea Kocha Amunike kuwa ndiye anayewajua wachezaji hivyo, alipanga kikosi kwa jinsi anavyoona yeye. Kihwelu ambaye ni Kocha wa timu ya Daraja la Kwanza Dodoma FC, alisema pengo la wachezaji Mbwana Samatta ambaye hakucheza kutokana na kutumikia adhabu ya kadi za njano na Shomari Kapombe aliyeumia mazoezini limeonekana.Alisisitiza bado nafasi ipo iwapo watajipanga vizuri katika mchezo ujao. Mchezaji wa zamani wa Yanga, Mayay alisema hakuona sababu ya kikosi kubadilishwa isipokuwa kocha alihitajika kuongeza wachezaji wawili kuziba nafasi ya wasiokuwepo. Alisema kikosi kilichocheza dhidi ya Cape Verde kilikuwa bora zaidi. Kocha alijaza mabeki wengi wa kati na wengine walikuwa hawana uzoefu na kuchezeshwa nafasi ambazo hawakuzizoea,  alisema na kuongeza kuwa ili kulinda viwango vya wachezaji mechi ijayo ni kujenga mtandao na makocha wa Ligi Kuu kufuatilia ubora wa wachezaji wake.AMUNIKE Kocha Mkuu, Emmanuel Amunike alisema wamesikitishwa na matokeo hayo na kukiri kuwa hawakucheza vizuri, kwani walishindwa kutimiza majukumu yao ipasayo na kupoteza nafasi chache walizopata.Pia, alisema anawasikitikia zaidi mashabiki ambao walisafiri umbali mrefu kuwauunga mkono na kuondoka wakiwa na huzuni na maumivu makubwa na kusema bado wana nafasi watajitahidi kujituma. Huu ni mpira, labda wachezaji waliamini wangeshinda kiurahisi, tumeona ukipoteza nidhamu ya mchezo unaweza kupoteza mchezo,  alisema. Kuhusu kutowapanga baadhi ya wachezaji, alisema anawapanga wale ambao wako tayari kujitoa kwa ajili ya timu lakini bahati mbaya wengine hawakuwa katika ubora wao.  Sio kwamba namkosoa mchezaji yeyote, simkosoi John Bocco wala sio Mkude, hii sio Simba ni timu ya taifa. Najua kila mtu ana mchezaji wake na angependa kumuona akicheza, lakini sisi tunaangalia mchezaji mmoja anavyojitoa kwenye mazoezi,  alisema.