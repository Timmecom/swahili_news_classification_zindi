 Mkutano huo ambao umeandaliwa na Taasisi ya Sekta Binafsi (TPSF) kwa kushirikiana na kampuni ya ushauri na lengo lake ni kuwasaidia wawekezaji wa hapa nchini, ambao hawana mitaji mikubwa ya uwekezaji waweze kuingia kwenye biashara kwa kushirikiana na wawekezaji wa nje ya nchi.Mkurugenzi Mtendaji wa TPSF, Godfrey Simbeye, alisema jana kuwa taasisi yake, inachofanya ni kutaka kuinua sekta binafsi nchini kwa kuwakutanisha na wawekezaji wenye fedha nyingi kutoka nje ya nchi na wafanyabiashara wa ndani, wajadiliane kwa pamoja na waone namna ya kufanya biashara kwa ubia. Kuna watu wana fedha nyingi huko nje hawajui pa kuzipeleka, tumewaalika na kwenye mkutano wa kesho (leo) watakuwepo na lengo letu tunataka wawekezaji wa ndani waongee nao na hatimaye waingie ubia wa kibiashara ili kutunisha mitaji yao,  alisema.Alisema ikiwa Watanzania wataingia ubia na wawekezaji hao wa nje, taasisi yake itakuwa imefanikiwa kukuza mitaji ya ndani, ambayo kwa sasa ndio malalamiko makubwa ya wawekezaji wa ndani.Simbeye alisema lengo la mkutano huo ni majadiliano ya kina, ambapo Watanzania wanapaswa kuwaeleza wawekezaji hao ni miradi gani waliyonayo ambayo wanaona kuna haja ya kuingia ubia na watu wa nje na kila upande ukafaidika.Mkurugenzi huyo alisema tayari wawekezaji 50 wako tayari kukutana na wawakilishi wa kampuni za hapa nchini.Aliwataka Watanzania wote ambao wanatafuta fursa ya kutunisha mitaji yao, wajitokeze kwa wingi katika mkutano huo.