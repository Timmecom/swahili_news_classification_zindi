 Baada ya kuwasili jijini Warsaw, akitokea London Uingereza, Waziri Mkuu juzi jioni alikutana na wafanyabiashara zaidi ya 50 kwenye mkutano uliofanyika kwenye ofisi za Chama cha Wafanyabiashara cha Poland.Katika mkutano huo, Waziri Mkuu aliwaeleza mipango ya Serikali ya kuikwamua Tanzania kiuchumi huku akigusia sekta za kilimo, uvuvi, uchukuzi, miundombinu, madini, nishati na utalii.Katika mkutano huo, Waziri Mkuu alijibu maswali kutoka kwa wafanyabiashara zaidi ya 10, ambao walikuwa na shauku ya kutaka kufahamu ni maeneo yapi zaidi yanayohitaji uwekezaji.Pia, aliishukuru Serikali ya Poland kwa kusaidia ukarabati na uimarishaji wa miundombinu kwenye Chuo cha Maendeleo ya Jamii cha Tengeru kilichopo Arusha.Mapema, akimkaribisha Waziri Mkuu kuzungumza na wafanyabiashara hao, Naibu Waziri wa Mambo ya Nje wa Poland anayeshughulikia masuala ya Afrika na Mashariki ya Kati, Katarzyna Kacperczyk alisema nchi hiyo imeanzisha mpango maalum ujulikanao kama  Go Africa , ambao umelenga kukuza mahusiano ya kiuchumi na bara la Afrika.Alisema mpango huo umeanzishwa mahsusi ili kuwasaidia wafanyabiashara wa Poland, kupata taarifa sahihi na haraka kuhusu masuala ya ushirikiano na uwekezaji barani humo.