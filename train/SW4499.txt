 NAIBU Waziri wa Maliasili na Utalii, Constantine Kanyasu amesema wizara hiyo inatarajia kuisuka upya Bodi ya Taifa ya Utalii (TTB) ishirikiane moja kwa moja na wadau kutangaza utalii kimkakati.Alisema pia itaundwa bodi shirikishi ya kusimamia fedha za kuendeleza utalii nchini, Tourism Development Levy ( TDL) ili wadau hao waweze kushauri juu ya mipango na matumizi ya fedha hizo katika kutangaza utalii.Naibu Waziri Kanyasu wakati alipokuwa akizungumza kwenye kikao cha wadau wa masuala ya utalii, madini, usafirishaji, viwanda na biashara, uwekezaji  na mazingira kilichofanyika jijini Arusha.Kikao hicho kilichoitishwa na Mkuu wa Mkoa wa Arusha, Mrisho Gambo kilihudhuriwa na Mawaziri na naibu Waziri wa Fedha na Mipango, Mambo ya Ndani ya Nchi, Biashara na Viwanda, Uwekezaji, Muungano na Mazingira, Mifugo na Uvuvi, Ujenzi, Uchukuzi na Mawasiliano na Sera, Bunge, Kazi, Vijana Ajira na Wenye Ulemavu.Kanyasu alisema ushirikishwaji huo wa wadau utachagiza ongezeko la watalii kwa kufanya sekta binafsi wanaofanya kazi na watalii kila siku kuwa mstari wa mbele katika kutangaza utalii ndani na nje ya nchi.Alisema ushirikishwaji huo wa moja kwa moja utawapa nguvu wadau wa utalii kushiriki kwa wingi katika maonesho ya kimataifa tofauti na ilivyo sasa.Kanyasu alisema ushirikishwaji huo unaweza kuibadili TTB ya sasa kuwa na mbinu mpya za kunadi vivutio vya utalii vilivyopo nchini kwa sasa.Kanyasu aliwahakikishia wadau hao malalamiko dhidi ya tozo ya leseni ya utalii ( TALA) yataangaliwa upya kwa upande wa hoteli ili kila mdau aweze kulipa kulingana na hadhi ya hoteli anayoimiliki.Awali Mwenyekiti wa Chama cha Wakala wa Utalii, (TATO) Willy Chamburo alisema kuwa utangazaji utalii unaofanywa na TTB kwa sasa hauwezi kuwa na ufanisi bila ya kuwa na ushirikishwaji na wadau.Alisema TTB imekuwa ikiwashirikisha wadau kwa kuwaalika maonesho ya kimataifa sio kama washiriki.Mwenyekiti huyo alilalamikia tozo 36 wanazotozwa katika sekta ya utalii kuwa zimekuwa zikiwaletea usumbufu mkubwa hivyo alishauri serikali kuziunganisha zote ili waweze kuzilipa kwa mara moja.