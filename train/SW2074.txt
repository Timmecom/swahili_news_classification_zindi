 Waziri wa Kilimo, Chakula na Ushirika, Stephen Wassira alisema hayo katika hotuba yake iliyosomwa na Katibu Mkuu wa wizara hiyo, Sophia Kaduma, wakati akifungua warsha ya wadau wa kilimo, kujadili mpango mkakati wa Tadb, Dar es Salaam jana.Kwa mujibu wa Wassira, benki hiyo itaweza kutoa mikopo ya bei nafuu endapo itashirikiana na Wizara ya Fedha, pamoja na wizara za kisekta, ikiwemo ya Kilimo, kutafuta fedha za gharama nafuu. Kwa sababu nia yetu ni kuhakikisha uchumi unakua kupitia kilimo, tumedhamiria kushirikiana na TADB kutafuta fedha za gharama nafuu, zitakazowawezesha wakulima kugeukia kilimo bora cha kisasa, wapate maendeleo na kuchangia kukuza uchumi,  Wassira anasema na kuongeza kuwa, mapinduzi ya kilimo yanawezekana kwa kuwa Serikali iko tayari kutoa mchango wake.Naibu Katibu Mkuu wa Wizara ya Fedha, Adolf Mkenda alisema, TADB ni chachu ya kuleta mageuzi kiuchumi, hivyo wizara yake haina budi kuhakikisha inafanikiwa kumwezesha mkulima mtaji, ajikite kwenye kilimo chenye tija. Mtu mmoja akiwezeshwa kwa mkopo nafuu anaweza kuzalisha mazao ya kilimo mengi ya kutosha kuuzwa na kulisha idadi kubwa ya watu. Watu wanne wakiwezeshwa kulima kilimo chenye tija pia wataweza kulisha wengi na kuuza ziada itakayo kuza uchumi wao na wa nchi kwa ujumla. Hivyo ndivyo kilimo cha tija kinavyoleta mabadiliko, tutahakikisha benki hii inafanikiwa,  alisema Mkenda.Kwa upande wake, Mtendaji Mkuu wa benki hiyo, Thomas Samkyi alisema lengo la Serikali kuanzisha benki hiyo si kuishindanisha na ningine bali kuwasaidia wakulima kimitaji, wapate maendeleo na kuchangia kukuza uchumi. Tunachokifanya sasa ni kuangalia maeneo ya vipaumbele ili, ndani ya muda mfupi tuweze kuanza kuwakopesha wakulima wa ngazi zote, wageukie kilimo chenye tija, Samkyi alisema.