 WILAYA ya Longido mkoani Arusha imesema inaanza utaratibu wa kugawa vitambulisho vya wafanyabiashara ndogo kwa wananchi wa wilaya hiyo wanaoswaga mifugo kwenda kwenye minada.Kauli hiyo imetolewa na Mkuu wa Wilaya ya Longido, Frank Mwaisumbe juzi kutokana na wilaya hiyo kutokuwa na idadi kubwa ya wafanyabiashara ndogo ikilinganishwa na wilaya nyingine za mkoani hapa. Kwa mujibu wa Mwaisumbe, Wilaya ya Longido ina idadi ndogo sana ya wafanyabishara ndogo wanaotembeza bidhaa mtaani lakini pia kuna aina nyingine ya wafanyabiashara ndogo wanaoswaga mifugo kutoka mnada mmoja kwenda mwingine.Alisema wafanyabiashara hao wapo katika eneo la Namanga ambapo kuna mchanganyiko wa makabila pamoja na mji wa Longido, hali inayosababisha vitambulisho 2,500 kutomalizika. Alisema mpaka sasa wameshagawa vitambulisho 300 pekee kati ya 2,500 walivyopewa awamu ya kwanza na kwamba wakiwaingiza waswaga mifugo watafanikiwa kuvimaliza vyote ndani ya muda mfupi.Kuhusu malalamiko ya machinga kutozwa ushuru kwenye minada wanapopeleka bidhaa zao, mkuu huyo wa wilaya alikiri kusikia malalamiko hayo na kwamba atayafanyia kazi. Akizungumzia changamoto ya wafanyabiashara kutoka Kenya kupewa vitambulisho hivyo katika eneo la Namanga, alieleza kuwa eneo hilo ni la mpakani na lina wamasai wengi ambapo ni vigumu kuwabaini lakini baada ya kugawa vitambulisho hivyo, utafanyika uhakiki kuona kama kweli waliopewa vitambulisho ni walengwa.