 WAZIRI wa Habari, Utamaduni, Sanaa na Michezo, Dk Harrison Mwakyembe amesema ataufanyia marekebisho makubwa uwanja wa ndani wa Taifa ili uwe wa kisasa zaidi na uendane na hadhi ya nchi yetu.Hayo aliyasema wakati akifunga mashindano ya mpira wa kikapu ya vijana ya Kanda ya Tano ya Afrika kwa vijana wenye umri chini ya miaka 18 kwenye Uwanja wa Ndani wa Taifa. Mashindano hayo yalianza Juni 17 na kumalizika Juni 22.Rwanda ndio waliibuka wababe wa mashindano hayo yanayotambuliwa na Shirikisho la Mpira wa Kikapu la Dunia, Fiba, kwa vijana hao wenye umri huo.Mshindi wa pili aliibuka Uganda kwa wavulana na wasichana na mshindi wa tatu Tanzania, huku Sudan ikishika nafasi ya nne, wachezaji bora ni Kazeneza Emil na Ofeastine Mwizera kutoka Rwanda.Timu nne za Tanzania, Uganda, Rwanda na Sudan ndizo zilizoshiriki fainali hizo za vijana zilizofanyika kwa mara ya kwanza nchini.Akizungumza Dar es Salaam, Mwakyembe alisema kuna kazi kubwa ya kufanya juu ya mapinduzi ya michezo nchini, kwani kila taifa nje na ndani ya Afrika linatamani kuleta michezo nchini, lakini miundombinu sio rafiki.Aidha, alisema wao kama Wizara wameliona hilo na baada ya kumalizika kwa Bunge la Bajeti watakaa na kuanza kulifanyia kazi hasa hili la viwanja vya mpira wa kikapu kwa kuanza na kuukarabati uwanja huo wa ndani wa Taifa na kuanza kujenga vingine vipya. Shirikisho la Mpira wa Kikapu nchini (TBF) mmejitahidi sana kwa maandalizi na hatua mliyofikia licha ya timu zetu kufanya vibaya na kushindwa kutwaa vikombe, lakini mmeonekana uzalendo mkubwa, sisi Wizara tuko tayari kuwasaidia,  alisema Mwakyembe.Hatahivyo, Rais wa Fiba Kanda ya Tano ya Afrika, Zobe Hasheem Al Hariri alisema amevutiwa na mwamko ulionekana kwa vijana juu ya mchezo wa kikapu licha ya kufanyika kwa mara ya kwanza.Alisema baada ya Tanzania kuandaa vizuri mashindano hayo, sasa wakati umefika kwa Fiba Kanda yaTano kuleta mashindano ya wakubwa katika ukanda huo.Rais wa TBF, Phares Magesa alisema wanashukuru wadau wote waliowaunga mkono kufanikisha maandalizi ya fainali hizo akiwemo Waziri Mwakyembe na Mkuu wa Mkoa wa Dar es Salaam, Paul Makonda, Hasheem Thabit, Saintary Hospital, Diaspora, Jumuiya ya Waliosoma India na Kampuni ya rangi nchini, Kiboko.Aliwataka wadau wa mchezo huo kujitokeza kwa wingi kusaidia kuendeleza mchezo huo, kwani wao wamejipanga vizuri kuhakikisha mchezo huo unasonga mbele.