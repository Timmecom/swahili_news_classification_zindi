 WIZARA ya Mambo ya Nje na Ushirikiano wa Afrika Mashariki, inakamilisha taratibu za kidiplomasia ili kuwezesha Kampuni ya Ndege Tanzania (ATCL), kuanza safari za moja kwa moja kwenda India na China.Hayo yamesemwa na Waziri wa Mawasiliano, Ujenzi na Uchukuzi, Isack Kamwelwe, wakati wa mahafali ya kwanza ya wahudumu wa ndani ya ndege katika Chuo cha Taifa cha Usafirishaji (NIT).Amesema taratibu hizo baina ya serikali ya mataifa hayo, zitakamilika karibuni. Alisema kutokana na hatua hiyo, safari hizo zinatarajiwa kuanza mwisho wa mwezi huu au mwanzoni mwa mwezi ujao hasa nchini India.Waziri huyo pia alieleza kuwepo kwa mikakati mbalimbali ya kuwezesha ndege za ATCL kwenda katika mataifa mbalimbali ikiwemo nchi za Ulaya.Amesema katika kuhakikisha wanaliboresha zaidi shirika hilo, serikali ilitenga Sh bilioni 900 ambazo zimeelekezwa katika ununuzi wa ndege.Amesisitiza kuwa kutokana na jitihada hizo, uwepo wa kada hiyo ya watoa huduma wa ndani ya ndege ni muhimu huku akiipongeza NIT kwa kuanzisha kozi hiyo. Tunatarajia hadi itakapofika mwishoni mwa mwezi wa tano ndege zetu zitaanza kuruka kwenda nchini China, pamoja na hilo serikali pia imekuwa ikiendelea na ujenzi wa viwanja mbalimbali nchini, lengo ni kuhakikisha tunaliwezesha shirika letu kukua siku hadi siku,  alisema Kamwelwe.Aidha, Kamwelwe alisema NIT ina jukumu kubwa la kuhakikisha kinazalisha wataalamu wa kutosha, watakaotoa msaada katika kuliendeleza shirika hilo na hivyo kukabiliana na uhaba uliopo nchini hivi sasa.Alisema ili lengo hilo liweze kutimia wameanza majadiliano na Bodi ya Mikopo ya Elimu ya Juu (HESLB) ili kuwawezesha wanafunzi wanaosoma katika chuo hicho kupata mikopo na hivyo kujitua mzigo mkubwa wa gharama unaosababisha watu wengi kushindwa kuzimudu.Mkuu wa NIT, Profesa Zacharia Mganilwa alisema kutokana na kukua kwa kasi kwa sekta ya usafirishaji, chuo hicho kiliamua kuanzisha kozi hiyo ili kuendana na mahitaji yaliyopo.Akitoa mfano wa suala hilo, alisema katika kipindi cha miaka saba, 2010 hadi 2017, idadi ya abiria imekuwa kwa wastani wa asilimia 67 kutoka milioni 2.9 hadi milioni 4.9Alisema katika kukabiliana na ongezeko hilo linalotokana na kukua kwa sekta ya utalii, NIT imekuwa ikitoa mafunzo mengine yakiwemo ya uhandisi wa ndege na hivi karibuni kinatarajia kuanza kutoa mafunzo ya urubani wa ndege ili kuliendesha shirika hilo. Jumla wa wahitimu 24 walitunukiwa vyeti wa uhudumu wa ndani ya ndege katika mahafali hayo, yaliyofanyika katika viwanja vya chuo hicho.