 KUTOKANA na kuwepo kwa matendo ya unyanyasaji na ukatili kwa watoto Shirika lisilo la Kiserikali la Compassion International Tanzania limeiomba serikali ione uwezekano wa kuweka somo la ulinzi wa mtoto kwenye mitaala ya elimu.Hayo yalielezwa na Mkurugenzi wa Shirika hilo Tanzania, Agness Hotay wakati akitoa salamu kwa mgeni rasmi kwenye maadhimisho ya miaka 20 ya shirika hilo tangu lianze kuhudumia watoto wahitaji nchini.Alisema kuwa shirika hilo lilianzishwa kwa malengo ya kuwasaidia watoto wenye uhitaji wanaotoka katika familia ambazo hazina uwezo kwa lengo la kuwafanya watoto hao waweze kuishi maisha yenye furaha.Akitoa salamu, mkurugenzi huyo alisema kuwa shirika lina wajibu wa kuhakikisha kuwa kila mtoto bila kujali jinsi, dini au kabila ana uthibitisho kuwa anapendwa, analindwa na kujulikana.Alisema uwakili wa shirika ni pamoja na kumtetea mtoto na kusimamia stahiki za mtoto husika ili kuhakikisha kuwa anafikia ndoto anazotarajia.Alisema kuwa tangu kuanza kwa shirika hilo nchini Tanzania na kutimiza miaka 20 sasa limefikia vijana 135,750 ambapo hadi sasa vijana 99,671 bado wapo kwenye huduma na 36,133 wameshamaliza na kutoka kwenye mpango wa kuhudumiwa na Compassion Tanzania. Kupitia makanisa ambayo ni washirika wenza na Compassion International Tanzania yameweza kutoa ajira zaidi ya 1,300 hivyo kushiriki katika kuondoa uhaba wa ajira kwa kutengeneza ajira na kuongoza pato la Taifa. Shirika limeweza kuwezesha makanisa kutengeneza miundombinu, kuhamasisha ujenzi wa madarasa, uchimbaji wa visima, ujenzi wa vyoo vya kisasa na jiko, uanzishwaji wa karakana za mafunzo mbalimbali, uanzishwaji wa VICOBA na ujalismali,  alisema Hotay.Kwa upande wake, Naibu Waziri- Ofisi ya Waziri Mkuu anayeshughulikia wenye Ulemavu, Stella Ikupa, alisema maadhimisho hayo yawatake vijana kutumia fursa zilizopo kujipatia maendeleo.Mbali na hilo, aliwasihi viongozi wa dini kutoa elimu kwa watoto wenye ulemavu ili jamii iweze kuwapa haki sawa na watu wengine. Naomba niwasisitize viongozi wa dini kutoa elimu ya uelewa kwa jamii ili wasiwachukulie watoto wenye ulemavu sehemu ya mkosi hata ifike hatua hata kwenye mahusiano mtu mwenye ulemavu asikose kuoa au kuolewa kwa kigezo cha kuwa na ulemavu,  alisema Ikupa.Ikupa ambaye alikuwa mgeni rasmi katika maadhimisho hayo, alisema kitendo cha shirika hilo kujitolea kuwahudumia watoto wenye uhitaji ni sehemu ya kulifanya taifa kuwa na watu ambao wamelelewa katika maadili mazuri na wenye kufanya kazi kwa uadilifu.