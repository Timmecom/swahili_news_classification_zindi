 MAKAMU wa Pili wa Rais Zanzibar, Balozi Seif Ali Iddi ametoa rai kwa wadau wa utamaduni kuongeza jitahada zao katika kuthamini, kubuni na kuzalisha kwa wingi bidhaa za kiutamaduni zenye ubora na viwango vya juu. Balozi Iddi aliyasema hayo jana wakati akifunga Tamasha la Nne la Utamaduni la Jumuiya ya Afrika Mashariki (JAMAFEST) katika Uwanja wa Taifa jijini Dar es Salaam.  Nitoe rai kwa wadau wa utamaduni ambao ni wajasiriamali, vikundi vya sanaa za maonesho na michezo ya jadi kubuni kazi mbalimbali zinazoweza kushindanishwa katika masoko ya kitaifa na kimataifa,  alisema. Alisema tamasha litaendelea kuwa jukwaa la kutangaza fursa za utamaduni na sanaa zinazopatikana katika nchi za Afrika mashariki ili wabunifu wa kazi hizo waweze kuuza bidhaa zao na kujipatia pato la kluinua uchumi.  Tunajua nchi zetu zinatoka wapi, ziko wapi leo na tunataka ziende wapi ambako kuna mafanikio na maendeleo hivyo tuendeleze ushirikiano wetu na kuepuka mafarakano,  alisema balozi iddi Akizungumzia tamasha la urithi linalofanyika nchini, balozi Iddi alisema litakuwa endelevu kwa muda wa mwezi mmoja katika maeneo mbalimbali ikiwemo Zanzibar, Mtwara, Kigoma, Iringa Mbeya, Geita na Mwanza. Katika hatua nyingine aliwapongeza washiriki, waandaaji pamoja na vikundi mbalimbali vilivyotoa burudani katika tamasha hilo na kusema ili shughuli yoyote iweze kufana na kupendeza inahitaji mkusanyiko wa watu kama ilivyokuwa katika tamasha hilo.Tamasha hilo lilimalizika kwa Burundi kukabidhiwa bendera ya Afrika Masharikiikiwa ni ishara ya kukabidhiwa `kijiti  cha maandalizi ya Tamasha la Tano.