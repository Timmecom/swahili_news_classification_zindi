 MSHINDI wa medali ya shaba wa mashindano ya dunia ya riadha, Alphonce Simbu amesema kuwa, yuko tayari kuwania medali katika mashindano ya mwaka huu Doha, Qatar licha ya joto kali, ambalo limekuwa likiwaathiri wanariadha. Simbu na wenzake wawili, Stephano Huche na Augustino Sulle pamoja na kocha wao, Andrew Panga wanatarajia kuondoka nchini kesho kwenda Doha. Wataondokea Nairobi, Kenya. Akizungumza kwa simu jana kutoka Arusha, Simbu ambaye pia ni nahodha wa timu hiyo alisema kuwa amejiandaa vizuri na hahofii kabisa joto la huko, kwani washiriki wote wataathirika nalo, hivyo yule mwenye nguvu ndio atashinda siku hiyo.Alikiri kuwa wanakwenda kupambana na wanariadha nyota duniani, lakini kutokana na hali ya joto ni faida kwake na wenzake kutoka Tanzania kutokana na maandalizi waliyojifanyia, licha ya changamoto kibao walizokabiliana nazo, hasa za ukosefu wa fedha.Simbu ni mwanariadha wa pili wa Tanzania kutwaa medali kutoka katika mashindano hayo ya dunia baada ya Christopher Isegwe kuondoka na medali ya fedha katika mashindano kama hayo Helisinki, Finland mwaka 2005.Alisema kuwa tayari ameanza kunywa maji mengi kwa ajili ya kukabiliana na joto la Doha, na ana uhakika kuwa kama ataamka vizuri Oktoba 5 siku ya mbio hiyo ya marathon ya wanaume, nasi atafanya vizuri.Mwanariadha pekee wa kike wa Tanzania aliyeshiriki mbio za marathon katika mashindano hayo Septemba 27, Failuna Abdi ni miongoni mwa washiriki 28 kati ya 68 walioshindwa kumaliza mbio hizo kutokana na joto kali la Doha.