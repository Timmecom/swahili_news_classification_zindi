 Wamewahakikishia kuwa hivi sasa ushiriki wao unahitajika kwa maendeleo ya kiuchumi na kwa faida ya wananchi wa nchi hizo.Rais Jakaya Kikwete alisema sekta ya biashara, wako tayari kufanya kazi sehemu wanayoweza kupata fedha. Alisema huu ni wakati wa watendaji katika nchi hizo, kufanya kazi kibiashara na kuachana na tabia ya urasimu, ambayo imekuwa ikikimbiza wawekezaji. Kama tutafanya kazi kibiashara, miradi ya miundombinu itaweza kukamilika katika kipindi cha muda mfupi. Wawekezaji wako kufanya biashara na kupata faida, hivyo lazima tuondokane na hii tabia ya urasimu ili waweze kuona fursa hizi zilizopo,  alisema.Alisema hayo jana Dar es Salaam, wakati akijibu kwa nyakati tofauti maswali ya wadau na wawekezaji, waliotaka kuhakikishiwa namna gani watakavyoweza kufaidika na fursa za uwekezaji katika ukanda huo, katika mkutano wa Jukwaa la Wenye Viwanda Vikubwa na Wawekezaji.Rais Kikwete alisema Ukanda wa Kati, umekuwa na maendeleo ya haraka na kwamba zipo fursa nyingi katika kila nchi mwanachama na kuwa kwa uhalisia nchi hizo, zinahitaji kushirikiano na wawekezaji na wadau wengine kwani zote zina hali ya uchumi inayofanana. Ukweli ni kuwa kwa sasa tunahitaji ushirikiano na sekta binafsi. Tuachane na mawazo hasi kwa sababu ni ukweli usiopingika nchi zote wanachama zinahitaji ushirikiano huo... tunaendesha serikali, hata mara nyingine bajeti zetu zimekuwa ngumu kuzikamilisha, lakini kufanya kazi na sekta binafsi, wawekezaji ni fursa ya kujiletea maendeleo ya haraka,  alisema.Mmoja wa wadau, Beno Nulla alishauri serikali za nchi hizo, kufungua benki za uwekezaji na benki za biashara. Alisema kwa mazingira ya kiuchumi yalivyo sasa katika nchi hizo ni vigumu kufanya hivyo na kwamba kinachohitajika sasa ni kushirikiana na wawekezaji.Alisema siyo rahisi kukusanya rasilimali za mabilioni ya dola kutoka kwenye vyanzo vya ndani na hata kukopa kwenye taasisi za fedha za kimataifa, kwani hawaamini kama fedha hizo, zitaweza kulipwa na kuwataka wawekezaji kutumia fursa ya ujenzi wa miundombinu ya treni kukuza uchumi katika nchi hizo.Rais wa Burundi, Pierre Nkurunzinza alisema nchi hizo kila mmoja imewekeza katika nchi yake, lakini wakabaini kuwa bila kushirikiana kama ukanda hawawezi kuyafikia malengo ya kiuchumi.Alisema mahitaji ya mwaka 2000 na mahitaji ya mwaka huu ni tofauti mambo yamebadilika, idadi ya watu inaongezeka, hivyo suala pekee linaloweza kuwainua kiuchumi ni kushirikiana kwa pamoja kwa sauti moja badala ya kila nchi kuendelea kufanya juhudi za maendeleo peke yake.Rais Nkurunzinza alisema kama mradi wa usafiri wa treni utaboreshwa na kutumika itakuwa njia nzuri ya kurahisisha maisha ya wananchi wa nchi hizo, zinazounda Ukanda wa Kati ambazo ni Uganda, Burundi, Rwanda, Jamhuri ya Kidemokrasia ya Congo (DRC) na Tanzania.Alisema maono ya ushirikiano katika Ukanda wa Kati ni kuboresha miundombinu na kwamba wanahitaji kufikiria katika ngazi ya serikali kwa kuwa peke yao hawawezi, bila kushirikisha wadau wengine ambao ni wawekezaji .Waziri wa Miundombinu wa Jamhuri ya Kidemokrasia ya Congo, Justine Mwanangongo aliwahakikishia wawekezaji wa ukanda huo kuwa una mazingira mazuri kwa ajili ya uwekezaji na kutoa changamoto kwa wananchi wa nchi hizo, kuacha tabia ya kufanya kazi kwa mazoea.