 WAKATI sheria ikikataza utoaji mimba holela, imeripotiwa kuwa jumla ya mimba 405,000 zinatolewa nchini kila mwaka huku asilimia 40 kati ya hizo ikitolewa katika mazingira yasiyo salama.Kwa mujibu wa ripoti ya utafiti ya mwaka 2016 iliyotolewa na Taasisi ya Guttmatcher ya Marekani kwa kushirikiana na Taasisi ya Taifa ya Utafiti wa Magonjwa ya Binadamu (NIMR) na Chama cha Madaktari Bingwa wa Uzazi na Magonjwa ya Wanawake Tanzania (Agota), kila mwaka wanawake wa Tanzania milioni moja hupata mimba zisizotarajiwa, asilimia 40 huishia kwenye utoaji wa mimba usio salama. Kati ya hao waliotoa mimba, kinamama 166,000 walipata madhara yaliyotokana na utoaji mimba, wakati 66,000 walitibiwa na 100,000 hawakutibiwa.Pia kuna tofauti za kitakwimu baina ya kanda na kanda. Ripoti ya waratibu wa Afya ya Uzazi na Mtoto Tanzania Bara ya Januari hadi Desemba, 2018 na Ripoti ya Makazi, Idadi ya Watu na Afya (DHS), zinaonesha Mkoa wa Mwanza unaongoza kwa utoaji mimba usio salama ukifuatiwa na Mara. Wajawazito 51 kati ya 1,000 hufanya utoaji mimba usio salama katika Kanda ya Ziwa, wakati 47 kati ya 1,000 ni katika Kanda ya Nyanda za Juu Kusini, na Zanzibar inashika nafasi ya chini kabisa kwa wajawazito 11 kati ya 1,000.Wastani wa kitaifa ni wajawazito 36 kati ya 1,000. Kwa mujibu wa tafiti hizo ukijumlisha mimba zote zilizotarajiwa na zisizotarajiwa, ni asilimia 3.6 pekee ndio hutoa mimba. Wakati kwa mimba zisizotarajiwa ni asilimia 39. Takwimu hizo pia zinaonesha asilimia 60 hupata matatizo yanayotokana na utoaji mimba, lakini hawapati huduma ya matibabu wanayohitaji kwa wakati mwafaka na hivyo hupata matatizo ya ama kutolewa kizazi, kupoteza maisha au kuziba kwa mirija ya uzazi na matatizo mengine yatokanayo na utoaji mimba usio salama.Daktari bingwa wa magonjwa ya wanawake, Anna Temba akizungumza na gazeti hili alisema ili kupunguza vifo vitokanavyo na utoaji mimba usio salama na madhara yake, ipo haja vipengele vinavyohusu haki ya afya ya uzazi vilivyopo kwenye mkataba wa nyongeza ya Afrika kuingizwa kwenye sheria za nchini.  Tanzania ni kati ya nchi zenye uwiano wa juu wa vifo vya wajawazito duniani 410 kwa kila watoto 100,000 wanaozaliwa wakiwa hai, na utoaji mimba usio salama ni moja kati ya sababu zinazoongoza,  alisema Temba.Alisema utoaji mimba usio salama unachangia zaidi ya theluthi moja ya wanaolazwa hospitalini kutokana na matatizo yanayohusu mimba na takribani robo moja ya vifo vya uzazi. Akizungumzia takwimu hizo, Naibu Waziri wa Afya, Dk Faustine Ndugulile alisema kwa mujibu wa sheria za Tanzania, utoaji mimba ni haramu na kuwa suala la utungwaji mimba si dharura, kwa sababu hupangwa na wahusika. Mhusika anapofanya kile kitendo anajua matokeo yake ni nini, ingawa kuna wengine hawafahamu, lakini kutokujua haina maana kuwa ndio uvunje sheria, sheria ipo pale pale. Serikali inatambua mtoto ni yule wa umri chini ya miaka 18 na akifanya tendo la ndoa yule aliyefanya naye atakuwa ameingia matatani maana atakuwa kama amembaka, ingawa kuna changamoto ya sheria ya ndoa inayoruhusu mtu kuolewa chini ya miaka 18,  alisema Dk Ndugulile.