 RAIS wa Zanzibar, Dk Ali Mohamed Shein amewataka wafanyakazi katika taasisi mbalimbali, kuongeza ufanisi wa kazi utakaosaidia kukusanya mapato mengi serikalini.Dk Shein amesema hayo wakati akilihutubia Taifa katika kilele cha sherehe za Siku ya Wafanyakazi Duniani (Mei Mosi), zilizofanyika kwenye Ukumbi wa Tunguu Wilaya ya Kati Unguja jana.Pia, alieleza kuwa katika kipindi cha uongozi wake, amepiga hatua kubwa ya kuboresha maslahi kwa watumishi wa umma ikiwemo kuongeza kima cha chini cha mishahara kwa wafanyakazi kwa asilimia 100.Rais Shein amesema ameyafanya hayo, kwa kujua kwamba wafanyakazi wanao wajibu mkubwa wa kutekeleza majukumu yao na kuleta tija katika sehemu za kazi.Amesema katika kipindi hicho, sheria mbali mbali za kazi na utumishi zimepitishwa, ambazo lengo lake kujenga mazingira mazuri ya utendaji utakaozingatia ufanisi.Aliitaja Sheria ya Usalama wa Afya Kazini kwa kiasi kikubwa, lengo lake kuzingatia mazingira bora ya kazi na wafanyakazi wake na kuona wanapiga hatua kubwa ya maendeleo. Sheria ya Usalama wa Afya pamoja na utumishi lengo lake kubwa kuona wafanyakazi wanafanya kazi katika mazingira mazuri yenye staha,  alisema Dk Shein.Kuhusu utendaji wa kazi, aliwataka wafanyakazi katika taasisi mbalimbali, kuongeza ufanisi wa kazi ambao utasaidia kukusanya mapato mengi serikalini.Kwa mfano, alisema utegemezi wa fedha za misaada kutoka kwa washirika wa maendeleo, umepungua kutoka asilimia 43 hadi kufikiya asilimia sita sasa. Wakati naingia madarakani mwaka 2010 tulikuwa tukitegemea washirika wa maendeleo kwa asilimia 43.... sasa kiwango cha kutegemea misaada ipo kwa asilimia sita sasa,  alisema.Aliahidi kero zote zilizowasilishwa katika risala ya Shirikisho la Vyama Huru vya Wafanyakazi (ZATUC), kupatiwa ufumbuzi hatua kwa hatua. Subira huvuta heri na hakuna dhiki wa dhiki kwa hivyo wafanyakazi muwe na ustahamilivu katika hilo huku juhudi zikichukuliwa,  amesema.Aidha, aliwataka watendaji wote kuzingatia na kuitekeleza Sheria ya Utumishi Serikali Namba 2 ya mwaka 2011 ambayo ni mwongozo katika ufanisi wa kazi.Kwa mfano, aliwataka waajiri sekta binafsi kuzifuata sheria zilizotungwa kwa mujibu wa sheria kwani hayo ndiyo matakwa ya kisheria, ikiwemo kima cha chini cha mishahara sekta binafsi. Tunawaomba waajiri sekta binafsi kutekeleza sheria za nchi na zile za kimataifa na kuona zinatimizwa, wasiotekeleza wajibu huo tutawachukuliya hatua za kisheria,  alisema Rais Shein.Alisema katika suala la kupunguza tatizo la ajira, serikali ipo katika hatua za kuona kila mkoa kunajengwa vituo vya kazi za amali.Alisema kwa sasa kazi ya ujenzi wa vituo vya amali Unguja, unaendelea Makunduchi Kibuteni na Mtambwe kwa upande wa Pemba.Alisema hizo ni sehemu za juhudi za kupambana na tatizo la ajira, ambalo lipo kwa asilimia 14 kwa Zanzibar. Katika kukabiliana na tatizo la ajira kwa vijana wetu...tutajenga vyuo vya amali katika kila mkoa Unguja na Pemba, lakini vijana msichague ajira kazi ni kazi tu,  alisema Dk Shein huku akilipongeza Shirika la Kazi Duniani (ILO) kwa kusaidia kutoa mafunzo ya kazi za utalii kwa vijana wapatao 157 waliohitimu hivi karibuni.