 BENKI ya Biashara ya DCB imemaliza kampeni ya bidhaa yake ya akaunti ya muda maalumu iitwayo DCB Lamba Kwanza, kwa mafanikio makubwa huku ikivuka malengo yake iliyojiwekea ya Sh bilioni 15 na kuongeza amana kwa Sh bilioni 18.5 ambayo ni zaidi ya asilimia 123.Kampeni iliyozinduliwa Mei 29, mwaka huu na kudumu kwa miezi mitatu, ililenga kukusanya amana za Sh bilioni 15. Iliwawezesha wateja wa benki kuwekeza na kupata riba ya hadi asilimia 14 ya amana wanayowekeza ambapo mteja alianza kupokea riba yake ya mwezi papo hapo.Akizungumza Dar es Salaam jana, Mkurugenzi wa Biashara, James Ngaruko alisema DCB Lamba Kwanza imepokewa kwa mikono miwili na wateja wake na kuvuka malengo kwa kukusanya amana ya zaidi ya Sh bilioni 18.5 ambapo awali ilikusudia kuuza Sh bilioni 15.  Kwa sasa benki imeendelea kufanya maboresho katika baadhi ya huduma zake pamoja na kupunguza riba na kuongeza muda wa marejesho hadi miaka 15 kwa mikopo ya ujenzi na ununuaji wa nyumba za makazi kwa wateja wetu wote hususan wafanyabiashara na waajiriwa,  alisema.Alisema pia benki hiyo inatoa huduma za kidijiti kupitia DCB digital inayomwezesha mteja kufungua akaunti kupitia simu yake ya mkononi, DCB sokoni inayomsaidia mkulima, wenye viwanda vya kilimo pamoja na wafanya biashara wa kilimo kwenye mnyororo wa thamani. Pia wana akaunti na huduma nyingi zinazotoa fursa kuweka akiba na kupata faida ya fedha.