 MIKOA mbalimbali nchini imeanza kutekeleza kwa kasi agizo la Rais John Magufuli la kuwagawia vitambulisho maalumu vilivyotolewa kwa wafanyabiashara wadogo wakiwemo mama ntilie, kwa ajili ya kufanya biashara zao bila bughudha.Katika ugawaji wa vitambulisho hivyo, wakuu wa mikoa kadhaa wamesisitiza juu ya umuhimu wa wafanyabiashara hao wadogo kuvitumia vitambulisho hivyo kwa uadilifu na uaminifu.Kwa upande wa Mkuu wa Mkoa Singida, Dk Rehema Nchimbi wakati akiwakabidhi wafanyabiashara vitambulisho zaidi ya 50. Dk Rehema alisema Rais Magufuli aliandaa vitambulisho hivyo kutokana na kuwajali, kuwapenda na kuwathamini wafanyabiashara wadogo, hivyo zawadi pekee kwake ni kuvitumia kwa lengo lililokusudiwa.Alisema kuwa vitambulisho hivyo vitawawezesha wafanyabiashara kufanya shughuli zao bila usumbufu wowote wala bughudha kutoka kwa maofisa wa Mamlaka ya Mapato (TRA), hali itakayowawezesha kuwa na amani wakati wote.Hata hivyo, alitahadharisha kuwa vitambulisho hivyo haviruhusiwi kuuzwa wala kuhamishiwa kwa mtu mwingine bali ni mali ya mfanyabiashara aliyeidhinishwa ambaye naye atatakiwa kuchangia kiasi cha Sh 20,000 tu kwa mwaka ili kukimiliki. Aidha, mkuu huyo wa mkoa aliwatia moyo wafanyabiashara hao wadogo kutumia vitambulisho hivyo kama fursa kwao kuboresha na kuendeleza biashara zao kwa kwenda kuomba mikopo kwenye Taasisi mbali mbali za kifedha ili hatimaye wawe wafanyabiashara wakubwa.Awali, Meneja wa TRA, Mkoa wa Singida, Apili Mbaruku alieleza baadhi ya sifa ambazo wafanyabiashara wadogo wanastahili kuwa nazo ili kupatiwa vitambulisho kuwa ni pamoja na kuwa mauzo ghafi yasiyozidi Sh milioni nne kwa mwaka, TIN na kujaza fomu maalum kutoka TRA.Kwa upande wake, Mkuu wa Mkoa wa Arusha Mrisho Gambo, alisema jijini humo, vitambulisho hivyo vitaanza kutolewa leo kwa ajili ya kuwatambua wafanyabiashara hao . Alisema hayo jana wakati wa kikao chake na wafanyabiashara hao katika ukumbi wa mikutano uliopo katika ofisi ya Mkuu wa Mkoa.Katika kikao hicho RC Gambo alisema kuwa serikali ya awamu ya tano imejikita katika kutatua changamoto za wananchi hasa wanyonge hivyo katika harakati za kumkomboa mwananchi katika lindi la umasikini na hatimaye uchumi wa kati serikali imetengeneza vitambulisho maalum kwa ajili ya kuwatambua rasmi wafanyabiashara wadogo machinga kote nchini.Gambo alisisitiza kuwa vitambulisho hivyo ni mahsusi kwa watu wasio katika sekta rasmi, wakiwamo machinga hivyo serikali haitamvumilia mfanyabiashara yeyote mwenye eneo la kufanyia biashara kutaka kuvuruga utaratibu na kuwakosesha haki wanaostahili.  Kama lilivyo agizo la Dk Magufuli vitambulisho hivyo vinawalenga wafanyabiashara ambao mzunguko wao wa mauzo ni chini ya Sh milioni nne kwa mwaka, hivyo kigezo cha mfanyabiashara husika kupatiwa kitambuliso ni utanzania wake na si chama chake cha siasa wala dini yake,  alisisitiza.Alisema lengo la vitambulisho hivyo si kuwatambua watu wasio katika sekta rasmi pekee, bali ni pamoja na kutatua changamoto ya migogoro na migongano ya kimaslahi baina ya wafanyabiashara wasiokuwa na maeneo rasmi na wale wenye maeneo rasmi ya kufanyia biashara zao.Awali, kabla ya kuanza kikao hicho Mrisho alitoa fursa kwa wafanyabiashara wote pamoja na uongozi wao kuainisha changamoto zao pamoja na mapendekezo yao juu ya kuwatengenezea mazingira mazuri ya kufanyia biashara ambapo Mwenyekiti wa Machinga Jiji la Arusha, Amina Njoka alisema changamoto kubwa wanayokumbana nayo kama machinga ni kuhusu wafanyabiashara wenye maeneo rasmi.Naye mmoja wa machinga wa soko la NMC Samunge, Philipo Kwai alisema kuwa wangependa serikali ya mkoa na halmashauri ya Jiji iwapatie maeneo rasmi ya kufanyia biashara zao na hatua za kisheria zichukuliwe dhidi ya wafanyabiashara wa eneo la mataa ya friends corner kwani hupanga biashara zao katika eneo la barabara hivyo kusababisha adha kwa watumiaji wa barabara pamoja na kuhatarisha usalama wao wenyewe.Wakati huohuo, siku chache tu baada ya Rais Magufuli kutoa vitambulisho hivyo kwa wafanyabiashara wadogo, Chama Cha Mapinduzi (CCM) wilaya ya Igunga mkoani Tabora, kimempongeza rais huyo kwa uamuzi huo wa busara utakaosaidia wamachinga kujikwamua kimaisha. Pongezi hizo zilitolewa na Katibu wa Itikadi na Uenezi, Anwar Kashaga kwa niaba ya CCM wilaya ya Igunga alipozungumza na baadhi ya wafanyabiashara wadogo wanaofanya biashara zao katika stendi kuu ya mabasi mjini Igunga.Alisema uamuzi wa Rais Magufuli kutoa vitambulisho kwa wafanyabiashara wadogo umeondoa usumbufu waliokuwa wakiupata machinga kutoka kwa baadhi ya askari wa jeshi la akiba Mgambo ambao baadhi yao walikuwa na tabia ya kuwafukuza hovyo machinga. Anwari alitoa mwito kwa vijana ambao baadhi yao wamekuwa na tabia ya kuilaumu serikali kwa kila jambo na kuwataka kuacha tabia hiyo na badala yake wachangamkie fursa hiyo ambayo itawasaidia kujikwamua kimaisha kwa kupitia vitambulisho hivyo vya bei nafuu.Aidha, chama hicho kilimshukuru Dk Magufuli kwa uamuzi wa busara alioufanya wa kuruhusu mabasi kuingia stendi kuu iliyoko mjini Igunga, jambo ambalo limewezesha vijana 248 kupata ajira za kujiajiri katika stendi hiyo kwa kufanya biashara mbalimbali ikiwemo chips, juisi na maji mama lishe.Kwa upande wake, Mkuu wa Polisi Wilaya ya Igunga, Ally Mkalipa aliwataka vijana wanaojihusisha na vitendo vya uhalifu kuacha mara moja na badala yake wachangamkie fursa zinazotolewa na serikali kwa maslahi yao na taifa kwa ujumla. Alisema jeshi la polisi wilaya ya Igunga halitasita kumkamata mtumishi yeyote atakayebainika kujihusisha na vitendo vya kihalifu.