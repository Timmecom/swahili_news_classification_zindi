 WAKATI joto la uchaguzi mkuu wa rais na wabunge, utakaofanyika mwaka kesho nchini Burundi likipanda, Rais Pierre Nkurunziza amewasihi wanafunzi wenye umri wa miaka 16 na kuendelea, kuchangia uchaguzi huo.Kwa mujibu wa utaratibu uliowekwa katika uchaguzi, mbali ya wanafunzi wanaotarajiwa kuchangia Faranga 1,000 sawa na Dola za Marekani senti 0.60 ambayo ni sawa na Sh 1,320 za Tanzania, pia kila familia inatakiwa kuchangia uchaguzi huo kwa kiasi cha Faranga 2,000 (Dola za Marekani 1.2).Tayari mfuko maalumu wa uchaguzi, ulishazinduliwa tangu mwaka jana. Hatua hiyo imefikiwa baada ya wafadhili, kukacha kutoa fedha za uchaguzi, hivyo kuilazimu serikali kujitafutia vyanzo vyake vya mapato.Hivi karibuni, akiwa mjini Ngozi, Rais Nkurunziza alisema mpango huo uliotangazwa wiki iliyopita baada ya shule kufunguliwa, hauna tatizo na unaonesha uzalendo kwa nchi yao.Aliongeza kuwa hata uamuzi wa kuchangisha fedha hadi wanafunzi, ni sahihi kwa kuwa fedha wanayopaswa kuchangisha si nyingi. Katika uchaguzi mkuu ujao, ambao Rais Nkurunziza ametangaza kutowania tena nafasi hiyo, serikali imepanga kutumia Dola za Marekani milioni 38.Hata hivyo, kumekuwa na maoni tofauti juu ya uamuzi wa kushirikisha wanafunzi, ambapo wengine wanasema ni kuwabebesha majukumu makubwa tofauti na umri wao, wakati wengine wanaunga mkono, kuwa kati ya sasa na mwakani, kiasi cha Faranga 1,000 ni kitu kinachowezekana.Wazo la kuchangia uchaguzi limekuja baada ya wananchi, kufanikisha kufanyika kwa kura za maoni ya mabadiliko ya Katiba mwaka jana, mchakato huo ukifanywa kutokana na fedha zao za michango.Na kutokana na mafanikio hayo, Serikali ikatangaza kuanza kutafuta fedha kwa ajili ya uchaguzi ujao ili kutoendelea kuupigia magoti Umoja wa Ulaya na Marekani zilizokatisha misaada yake kwa Burundi tangu mwaka 2015.Mbali ya wananchi, wakiwemo wanafunzi, wengine wanaopaswa kuchangia uchaguzi huo ni kampuni, taasisi, watumishi wa umma na wengine wenye kuitakia mema Burundi.Kwa wafanyakazi, kiasi cha kuchangia kinategemea na kiwango chake cha mshahara.Waziri wa Mambo ya Ndani, Pascal Barandagiye alisema fedha hizo si kodi ; au lazima kuchangia, bali ni uzalendo kama sehemu ya kusaidia kutekelezwa kwa matakwa ya kidemokrasia.Mamlaka ya Mapato Burundi inatarajiwa kutoa fedha zote za uchaguzi. Waziri wa Fedha, Domitien Ndihokubwayo alisema Burundi inatarajiwa kukusanya Faranga bilioni 126, zote zikiwa mapato ya ndani katika mwaka huu wa fedha.