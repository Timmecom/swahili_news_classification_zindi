 KOCHA wa Yanga, Mkongomani Mwinyi Zahera, ameendelea kuwapongeza wachezaji wake kwa kucheza kwa kujitolea kuipigania klabu hiyo kupata matokeo mazuri huku wakiwa hawajalipwa mishahara yao kwa miezi kadhaa.Kabla ya mchezo wa jana wa Azam FC dhidi ya KMC Yanga ndio walikuwa kileleni mwa msimamo wa ligi hiyo wakijikusanyia pointi 41 katika mechi 15 walizocheza msimu huu huku wakiwa na rekodi ya kutopeteza hata mchezo mmoja.Akizungumza na gazeti hili, Zahera alisema siri kubwa ya ushindi wanaoendelea kuupata kwenye mechi za ligi ni maneno mazuri na hamasa anayowapa wachezaji wake na kujikuta wanacheza kwa kujitolea na kupata matokeo hayo. Hakuna siri kwamba Yanga tuna hali ngumu kiuchumi lakini hiyo siyo sababu ya kufanya vibaya wachezaji wangu nimewaambia ukweli halisi na ninashukuru kwakua wasikivu na wanapambana kana kwamba hakuna tatizo jambo ambalo linanipa moyo mimi kocha wao,  alisema Zahera.Kocha huyo alisema ushindi wa mabao 2-1, walioupata juzi usiku dhidi ya Biashara ya Mara na ule wa 3-1 dhidi ya Tanzania Prisons unadhihirisha kwamba wao ni timu ambayo imejipanga kwa ajili ya kutafuta ubingwa na anaamini hilo linaweza kutokea endapo hawatopata matatizo ya majeruhi huko mbeleni. Alisema kitu kingine anachojivunia kwenye kikosi chake ni kujenga kikosi cha nguvu kazi ambacho hakimtegemei mchezaji mmoja, jambo ambalo limekuwa likiwasaidia kupata matokeo hata wanapowakosa wachezaji wao nyota. Yanga tumeshacheza mechi nyingi bila Ibrahim Ajibu, Kelvin Yondani, Beno Kakolanya, Mrisho Ngassa, Hertier Makambo, Andrew Vincent, Gadiel Michael, Papy Tshishimbi na Feisal Salum  Fei Toto  lakini tunapata matokeo tena ya halali pasipo kubebwa hili ni jambo zuri kwetu,  alisema Zahera.Aidha kocha huyo alizungumzia suala la usajili wa timu hiyo kwenye dirisha dogo akisema wapo kwenye hatua za mwisho kukamilisha usajili wa wachezaji watatu wawili kutoka nje na mmoja mzawa na wakati wowote wiki hii wanaweza kuwatambulisha.Alitaja jina la mchezaji mzawa kuwa ni mshambuliaji Charles Ilamfya wa Mwadui FC, ambaye kiwango chake alisema kimemfurahisha baada ya kumfuatilia katika mechi kadhaa msimu huu lakini mwingine ni winga kutoka Congo DR Rouben Bomba aliyemsifia kuwa ana uwezo mkubwa wa kumiliki mpira na kupiga chenga, lakini sifa ya ziada ni kuwa na kasi zaidi ya ilivyo kwa Ngassa ambaye kwa sasa ndiyo chaguo la kwanza.