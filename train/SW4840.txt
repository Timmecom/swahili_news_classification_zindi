 MDHAMINI mpya wa Ligi Kuu Tanzania Bara anatarajiwa kutangazwa kesho, siku moja kabla ya ligi hiyo kufungua pazia kwa michezo ya mzunguko wa kwanza kuanza kwa msimu wa mwaka 2019/2020.Mdamini huyo (ambaye jina tunalo), atatangazwa na Shirikisho la Soka Tanzania (TFF), ambalo hata hivyo halikutaka awekwe hadharani. Awali, hafla ya kumtangaza ilipangwa kufanyika jana jijini Dar es Salaam, lakini kutokana na muingiliano wa ratiba ya kiongozi aliyetarajia kuwa mgeni rasmi, shughuli hiyo ikaahirishwa hadi kesho Ijumaa.Msimu uliopita ligi hiyo inayoshirikisha jumla ya timu 20 ilichezwa bila mdhamini mkuu na hivyo kuzifanya baadhi ya timu kukabiliwa na matatizo makubwa ya kifedha. Kwa mujibu wa baadhi ya vyanzo vyetu, kampuni hiyo iliwahi kudhamini ligi hiyo miaka ya nyuma, lakini sasa inarudi tena huku ikiweka mezani donge nono zaidi la fedha kuliko lile la awali.Kutangazwa kwa mdhamini huyo kutakuwa ni kutekeleza kwa ahadi iliyotolewa na Rais wa TFF, Wallace Karia kwamba watahakikisha mdhamini huyo anatangazwa kabla ya ligi hiyo kuanza. Ni kweli alipaswa kutangazwa leo (jana) saa tano asubuhi, lakini walipanga mgeni rasmi awe Waziri mwenye dhamana ya michezo hapa nchini, Harrison Mwakyembe lakini alikuwa na ratiba nyingine, hivyo tuliona ni busara tukaiahirisha hadi Ijumaa (kesho),  kilisema chanzo hicho.