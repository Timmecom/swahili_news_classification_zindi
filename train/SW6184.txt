 WAZIRI wa Nchi, Ofisi ya Rais, Tawala za Mikoa na Serikali za Mitaa, Selemani Jafo amelaani watumishi wa umma kutumia nguvu nyingi dhidi ya wananchi na kusababisha mauaji ya wasio na hatia.Amesema watumishi wa umma waliohusika na mauaji mjini Itigi, wamefanya hivyo kwa utashi na akili zao binafsi na hawakuagizwa na mtu na zaidi wametenda kinyume cha maadili ya utumishi wa umma.Jafo amelaani vitendo hivyo wakati wa maziko ya Isaka Petro (28) aliyefariki dunia Jumamosi iliyopita katika vurugu zilizotokea katika Kanisa la Waadventista Wasabato Itigi Kundi Namba Mbili na kuzikwa nyumbani kwao Kijiji cha Kazikazi Kata ya Kitaraka wilayani Manyoni Mkoa wa Singida.Petro ambaye mauaji yake yamemhusisha Mkurugenzi Mtendaji wa Halmashauri ya Mji wa Itigi, Pius Luhende, maziko yake pia yamehudhuriwa na Kamati ya Ulinzi na Usalama ya Mkoa wa Singida na Wilaya ya Manyoni.Jafo amesema tukio hilo lilitokea sio agizo la serikali na waliotekeleza wamefanya kwa utashi na akili zao. Hakuna namna tunaweza kusema vinginevyo kuhusu tukio hili zaidi ya kuwa tukio baya na la kusikitisha kuwahi kutokea kwa wananchi wetu, tena likiwa limetekelezwa na watumishi wa Serikali. Inasikitisha sana. Nawasihi watumishi wa umma tutangulize utu mbele katika kila kazi tunazozifanya,  amesema Jafo.Amesema watumishi wa umma haijalishi wanafanya kazi gani na au katika mazingira gani, lakini wahakikishe wanatanguliza ubinadamu kwanza ili kulinda maisha yao na yale wale wanaowahudumia. Haipendezi wewe mtumishi wa umma ukawa chanzo cha mtafaruku katika jamii, tusaidie kuwaunganisha wananchi na kuwafanya kitu kimoja, sio kuwa chanzo cha ugomvi na mfarakano  alisema. Kwa taarifa nilizopewa na nimezithibitisha ni kuwa watu wote waliohusika na tukio hili wameshakamatwa na vyombo vya ulinzi na usalama bado vinaendelea na taratibu zao,  amesema Jafo.Katika msiba huo, Jafo akiwa na viongozi wa Mkoa wa Singida alitoa pole kwa familia ya marehemu na rambirambi. Alishirikiana na ndugu, jamaa na marafiki katika mazishi ya Petro nyumbani kwao.Akizungumza katika maziko hayo, Mkuu wa Mkoa wa Singida, Dk Rehema Nchimbi amesema msiba huo ni pigo kwa serikali pamoja na wananchi wote wa Kijiji cha Kazikazi. Serikali inawahudumia wananchi walio hai na sio wafu sasa mwananchi wetu anapotutoka tena kwa kifo cha namna hii na sisi tunapata pigo kwani dhamira yetu ya kufikisha huduma bora kwake haitafikiwa,  amesema.Aliwaeleza wananchi wa Kazikazi na Kitaraka wanaolima shamba la Kitaraka waendelee na shughuli kama kawaida na wasilipe ushuru wa Sh 20,000 kama ilivyokuwa awali hadi watakapoelezwa vingine.Mchungaji wa Kanisa la Waadventista Wasabato Itigi Kundi Namba Mbili, Manigina Manigina aliwaasa wanakijiji cha Kazikazi kutokuwa na kisasi na kuomba Mungu tukio kama hilo lisitokee tena kijiji kwao.Petro alifariki dunia kwa kupigwa risasi katika vurugu zilizotokea Jumamosi Kijiji cha Kazikazi Kanisa la Waadventista Wasabato Kundi Namba Mbili ambapo DED wa Itigi, Luhende akiwa na askari wa wanyamapori wanadaiwa kutumia nguvu ya ziada na kusababisha kifo cha Petro aliyeacha mke na watoto watatu.