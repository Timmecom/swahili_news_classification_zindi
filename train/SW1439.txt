 Akitoa mada kwenye mkutano unaohusu matumizi ya sayansi na teknolojia katika kukuza uchumi wa nchi jana jijini Dar es Salaam, Mhadhari wa Chuo Kikuu cha Dar es Salaam Profesa Juma Kitima alisema vivutio hivyo vinaweza kuwa hasi au chanya.Alisema maji yanayotumika viwandani yakichujwa yanaweza kuhifadhiwa na yakatumiwa tena kwa ajili ya kilimo cha umwagiliaji, uzalishaji wa umeme na matumizi mengine ya manufaa kwa maisha ya binadamu.Alisema miongoni mwa vivutio hivyo ni kuwasamehe ushuru wenye viwanda mara wanapoagiza mitambo hiyo ambayo alikiri kuwa gharama za ujenzi wa mitambo hiyo ni mkubwa.Alitoa mfano kuwa walifanya utafiti na wakashirikiana na kiwanda cha pombe kali cha Banana kilichoko mjini Arusha kujenga mtambo huo ambao uligharimu Sh milioni 800.Hata hivyo alisema mtambo huo ni bora zaidi na una faida kubwa kwa mwenye kiwanda na jamii inayokizunguka kiwanda hicho.Lakini pia alisema Serikali inaweza kutunga sheria kali zitakazowabana wenye viwanda na akasema kwa sasa wenye viwanda wanaendelea kuharibu mazingira kwa vile hakuna sheria inayowabana na hata kama ipo haiheshimiwi.Naye Mkurugenzi Mkuu wa Tume ya Sayansi na Teknolojia (Costech) Dk Hassan Mshinda alisema mkutano huo ulikuwa unajadili mambo kadhaa kuhusu mradi ulionzishwa kati ya tume hiyo na Shirika la Maendeleo la Sweden kuona namna ambavyo sayansi inaweza kusaidia kukuza uchumi na utunzaji wa mazingira.Alisema mkutano huo pia ulikuwa na lengo la kuona namna ambavyo Serikali inaweza kushirikiana na sekta binafsi katika kufadhili tafiti mbalimbali kwa manufaa ya jamii na akatoa mfano kuwa utafiti wa Profesa Kitima kwenye kiwanda cha Banana ni mfano wa mashirikiano hayo.Naye Mkurugenzi Mkuu wa kiwanda cha Banana Investiment cha mjini Arusha Adolf Olomi, alisema kabla ya kujenga mtambo huo, kulikuwa na malalamiko mengi kutoka kwa wananchi kuwa kiwanda hicho kilikuwa kinachafua mazingira, lakini kwa sasa mambo ni shwari.Alisema maji yanayotoka kiwandani yanachujwa tena na mtambo huo na wanayatumia kwa ajili ya umwagiliaji na wanaangalia namna ambavyo wanaweza kutumia maji hayo kuzalisha umeme utakaotumiwa na kiwanda hicho.