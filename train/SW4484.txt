 WAZIRI wa Kilimo, Japhet Hasunga amesema timu ya wataalamu wa uhakiki wa wakulima wa zao la korosho imeongezeka katika mikoa ya Mtwara, Lindi na Ruvuma kutoka 11 hadi kufi kia 20 ili kuongeza uharaka wa uhakiki kwa ajili ya malipo ya wakulima hao.Aliyasema hayo wakati akizungumza na waandishi wa habari mkoani Mtwara kwa lengo la kutoa ufafanuzi zaidi juu ya hali ya ununuzi wa zao hilo kwa msimu huu wa 2018/2019.Alisema timu hiyo ya wataalamu tayari imewasili mkoani Pwani kwa ajili ya kuanza uhakiki wa wakulima wa korosho kuanzia hivi sasa ambapo mkoa wa Pwani utakuwa mkoa wa nne kuhakikiwa ukiungana na mikoa ya Lindi, Mtwara na Ruvuma. Hadi kufikia Desemba 1, mwaka huu jumla ya vyama vya ushirika 212 vimeshahakikiwa kati ya vyama 504 vilivyopo katika mikoa hiyo mitatu ya Kusini kama vile Lindi, Mtwara na Ruvuma,  alisema Hasunga.Alisema vyama 157 tayari vimeshalipwa fedha zao kati ya vyama 617 ambavyo vinajihusisha na ushirika wa korosho nchini. Hasunga alisema kuwa, hadi hivi sasa jumla ya fedha zilizolipwa kwa wakulima wa korosho ni Sh bilioni 35.54 na kilo milioni 10,769 za korosho zimeshalipwa.Alisema kuwa, hadi kufikia Disemba 1, mwaka huu idadi ya wakulima ambao tayari wameshalipwa fedha zao ni wakulima 34,938 Alifafanua zaidi kuwa,  Katika Mkoa wa Lindi tayari shilingi bilioni 12.7 zimelipwa wakati katika Mkoa wa Ruvuma ni shilingi bilioni 4.9 na Mkoa wa Mtwara ni shilingi bilioni 17.9,  alisema.