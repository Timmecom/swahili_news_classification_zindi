 CHUO Kikuu cha Dar es Salaam sehemu ya Mlimani (UDSM) kinatumia maonesho ya Kimataifa ya Biashara ya Dar es Salaam (DITF) kueleza namna ya kutumia majani ya miwa katika kutengeneza karatasi.Mtafiti kutoka UDSM, Said Issa alisema hayo Dar es Salaamjana katika banda la UDSM lililoko katika maonesho hayo maarufu kama sabasaba yanayoendelea katika Viwanja vya Mwalimu Nyerere, Barabara ya Kilwa. Alisema wazo la kufanya utafiti huo lilitokana na kuangalia kipindi cha mavuno ya miwa katika mashamba yanayozalisha bidhaa hiyo ambapo wahusika huyachoma kwa kiwango kikubwa. Issa alisema lengo la kuchoma nyasi hizo katika mashamba hayo hutokana na kuwalinda wafugaji na wanyama hatarishi kama nyoka na kusahau kuwa hatua hiyo inasababisha athari za uchafuzi wa mazingira. Alisema athari hizo pia zinawakumba wakazi wanaozunguka shamba husika kwani kipindi cha kuchoma nyasi zilikuwa zikisababisha moshi kuzagaa hovyo na wakati mwingine moshi huo huambatana na vimelea vya nyasi na kusababisha athari za kiafya kwa jamii.Said alisema kutokana na hali hiyo, chuo hicho kikaibuka na wazo la kufanya utafiti wa kutengeneza karatasi kwa kutumia majani ya miwa, lengo likiwa ni kupunguza wigo wa kuyachoma na kusababisha athari mbalimbali. Katika kufikia hatua ya kupata karatasi, tunachukua majani hayo makavu au mabichi na kuyakausha na kutoa nyuzinyuzi zilizopo, kisha hupikwa na kuwezesha kufikia hatua ya kupata bidhaa hiyo ya karatasi,  alisema Said ambaye ndiye mwanzilishi wa wazo la utafiti huo. Kuhusu ulinganisho wa utengenezaji wa karatasi kwa kutumia miti na majani hayo alisema kwa kutumia miti ni gharama kubwa kwa kuwa kuna vimelea ambavyo huhitajika kuondolewa tofauti na ilivyokuwa kwa kutumia majani ya miwa. Saidi alisema lengo la utafiti huo ni baadaye kuupeleka kwa jamii na kuiweza kusaidia jamii kwa kuwa karatasi hizo zinaweza kutumika kwa matumizi mbalimbali ikiwemo kutengenezea bahasha. Aidha alisema changamoto kubwa katika kufanikisha hilo ni pamoja na kukosa fedha za kuwezesha kununua mashine ya kutengenezea karatasi hizo na hata mashine za kupikia malighafi za kutengeneza karatasi hizo.