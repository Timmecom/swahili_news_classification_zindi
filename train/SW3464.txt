 HOFU ya kusimamishwa katika Jumuiya ya Afrika Mashariki (EAC) kutokana na malimbikizo ya ada ya uanachama, imeiibua Sudan Kusini na imesihi isichukuliwe uamuzi wowote kwa sasa, kwa kuwa inajipanga kulipa madeni hayo.Aidha, imekiri kuwa inapitia kipindi kigumu kiuchumi, na kwamba uthibitisho ni malipo inayoyafanya ya mapipa 30,000 ya mafuta ghafi kila siku kwa kampuni moja ya China, inayojenga barabara Sudan Kusini, badala ya kulipa fedha.Hayo yamesemwa na Waziri wa Biashara, Viwanda na Masuala ya Jumuiya ya Afrika Mashariki, Paul Mayom.Alikaririwa akisema kuwa Sudan Kusini, bado inahitaji kuwamo ndani ya EAC na kwamba inafanya juhudi za kuhakikisha inalipa malimbikizo yao, hivyo kusisitiza wasiadhibiwe. Hatujakaidi kulipa na hatupendi kuchelewesha kulipa ada za uanachama, lakini nchi yetu inapitia kipindi kigumu. Tunajitahidi tulimalize hili ili tuwe na amani ya kutosimamishwa uanachama,  alisema Mayom akiwa Changsha katika Jimbo la Hunan, China, ambako Sudan Kusini ilikuwa miongoni mwa nchi za Afrika zilizoshiriki Maonesho ya Biashara baina ya China na Afrika.Kibano Sudan Kusini inabanwa na Kifungu cha 146 cha Mkataba wa EAC kinachosema nchi inaweza kusimamishwa uanachama, kama itashindwa kutimiza wajibu wake ndani ya jumuiya, ikiwemo kulipa ada katika kipindi cha miezi 18, sawa na mwaka mmoja na nusu. Taifa hilo changa zaidi duniani, lilipata uhuru wake Julai 9 mwaka 2011 na kujiunga EAC Septemba 5, mwaka 2016.Kwa mujibu wa taratibu za EAC, nchi mwanachama inapaswa kulipa Dola za Marekani milioni 8 (zaidi ya Sh bilioni 18.4 za Tanzania). Sudan Kusini ina malimbikizo ya ada yanayofikia Dola milioni 27 (sawa na takribani Sh bilioni 62 za Tanzania).Mbali ya Sudan Kusini, nchi nyingine wanachama wa Jumuiya ya Afrika Mashariki ni Tanzania, Kenya, Uganda, Rwanda na Burundi.Imeelezwa kuwa kutokana na nchi kuchelewesha ulipaji wa ada, bajeti ya mwaka wa fedha 2018/19 ilitikisika, kiasi cha kukwamisha baadhi ya shughuli za jumuiya.