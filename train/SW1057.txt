 BODI ya Uratibu wa Mashirika yasiyo ya Kiserikali imetakiwa kuhakikisha miradi inayotekelezwa na mashirika hayo inazingatia mipango na vipaumbele vya serikali na wananchi katika eneo husika.Hayo yameleezwa na Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile wakati wa kufunga mafunzo ya wajumbe wa bodi hiyo yaliyofanyika jijini hapa.Alisema ili kusaidia utekelezaji wa pamoja wa afua mbalimbali na hivyo kuharakisha juhudi za kuwaletea maendeleo ya wananchi wa Tanzania, ni lazima bodi kuzingatia kwa umakini vipaumbele na mahitaji ya wananchi na serikali katika utekelezaji wa miradi ya maendeleo. Katika eneo la kisheria ambalo napenda bodi izingatie kwa umakini ni eneo la vipaumbele na mahitaji ya wananchi na serikali katika kutekaleza miradi ya maendeleo,  alisema na kuongeza:  Kwa kuimarisha uratibu, serikali itaweza kuwa na utambuzi wa maeneo yenye uhitaji wa huduma za kijamii, hivyo kupunguza mrudikano wa shughuli za NGOs katika eneo moja na kuacha maeneo mengine yenye uhitaji mkubwa wa huduma za jamii .Alisema uratibu imara utaiwezesha serikali kujipima na kutathimini utekelezaji wa mipango na mikakati yake ya maendeleo kwa kuhusisha juhudi zilizofanywa na mashirika yasiyo ya kiserikali, jambo ambalo litawezesha serikali kutumia rasilimali za umma kwa ufanisi kwa kuandaa bajeti inayozingatia mahitaji halisi ya wananchi. Bodi hiyo mpya ambayo ni ya nne chini ya uwenyekiti wa Dk Richard Sambaige imepewa mafunzo ya kuwajengea uwezo katika sheria juu ya miongozo ya uendeshaji wa NGOs nchini.Naye, Katibu Mkuu wa wizara hiyo, Dk John Jingu alisema kuanza kazi kwa bodi mpya hiyo kutasaidia mabadiliko chanya kwenye sekta ya NGOs nchini hasa katika suala zima la uwazi na uwajibikaji kwa wananchi wanaowahudumia. Naye, Kaimu Msajili wa Mashirika Yasiyo ya Kiserikali, Neema Mwanga alisema baada ya kuzinduliwa kwa bodi hiyo kutasaidia baadhi ya NGOs kutekeleza wajibu wao kwa mujibu wa sheria, kanuni za uwazi na uwajibikaji kwani kinyume chake chombo hiki kitawachukulia hatua.