 BENKI ya Standard Chartered imezindua mradi mpya wa uwekezaji katika jamii unayoitwa Future Makers, unaotarajiwa kugharimu Sh bilioni 115. Mradi huo unalenga kusaidia kizazi kijacho, kujifunza na kukua wakiwa na elimu ya kifedha.Mkurugenzi Mtendaji wa Fedha wa benki hiyo duniani, Andy Halford alisema Future Makers ni matokeo ya benki kuendeleza mkakati wa kuwajibika kwa jamii katika mabadiliko ya kiuchumi katika soko kwa kuwa karibu na kujenga usawa wa kiuchumi na fursa kwa vijana  Nia ya benki ni kuwekeza kwa jamii kuliko kupata faida, pia kuendeleza juhudi za serikali katika kuinua vijana kiuchumi,  alisema Andy wakati wa uzinduzi huo. Alisema kwa miaka 17 iliyopita nchini Tanzania, benki imekuwa ikiwekeza katika maeneo ya afya kwa kuwasaidia watu wenye uoni hafifu kupata matibabu mradi unaoitwa kuona ni kuamini. Kuona ni kuamini umefikia watu zaidi ya milioni 176 kupitia miradi 193 katika nchi 37. Hatua hiyo imebadil isha maisha ya mamilioni ya watu na familia, na kufanya iwe rahisi kwa wengi kurudi kwenye masomo na kazi hivyo kuongeza uchumi wa ndani na kuimarisha jamii,  alisema Andy . Andy alisema kulingana na Shirika la Kazi Duniani (ILO), duniani kote zaidi ya vijana milioni 200 hawana ajira, au wana kazi lakini wanaendelea kuishi katika umasikini kutokana na kipato kidogo. Alieleza kuwa Benki ya Standard Chartered inaamini kila mtu anapaswa kupata fursa za kutambua uwezo wake kamili na inaamini vijana wanaweza kufanya mabadiliko katika kukuza uchumi katika masoko. Mkurugenzi wa Mifumo wa Malipo ya Taifa wa Benki Kuu ya Tanzania (BoT), Bernard Dadi aliipongeza Benki ya Standard Chartered kwa kuendeleza na kuzindua mpango wa elimu ya fedha. Alisema mpango huo utakuwa na manufaa makubwa katika jamii.  Mradi huu utawasaidia vijana kuwa na ujuzi pia kupata fursa za ajira na kiuchumi ambazo zitasaidia kuondoa pengo la kutokuwepo na usawa katika kuendesha biashara na kuleta utofauti wa kipekee,  alisema Dadi.