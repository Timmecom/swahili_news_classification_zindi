 MABONDIA Francis Cheka na Abdallah Pazi  Dullah Mbabe  kila mmoja amejigamba kuonesha ubabe wake katika pambano litakalofanyika keshokutwa katika ukumbi wa Sabasaba PTA, Dar es Salaam. Dullah Mbabe mwenye umri wa miaka 24, amecheza michezo 28 mpaka sasa, kashinda mapambano 22 ambapo 21 kati ya hayo ameshinda kwa KO, akipoteza mapambano matano na kutoa sare pambano moja.Akizungumza kuelekea pambano hilo, Dullah Mbabe alisema siri ya kushinda kwa KO katika mapambano yake ni kutokana na nguvu nyingi alizonazo.  Mimi nina nguvu kama mdudu, yaani ukigombana na mimi ni sawa umegombana na kifaru, sijamuona wa kunipiga bado hapa nchini, labda mwaka 2025 nitakapokuwa mzee ndiyo nitapigwa,  alisema Dullah Mbabe. Kwa upande wa mkongwe Cheka mwenye umri wa miaka 36, amecheza michezo 44, na kushinda mapambano 32, kupoteza mapambano 10 na kutoa sare mapambano mawili, alisema kumpiga Dulla Mbabe ni suala la kawaida kwake wala haongei sana.  Ninaamini kumpiga Dullah Mbabe ni suala la kawaida kwasababu nimeshakwepa mishale mingi mpaka sasa, kila mtu atakayekuja pale ulingoni ataona, wala siongei sana.   Ni kweli huwezi kuwa bingwa milele, hilo linafahamika kuwa watu huwa wanapokezana kwa muda lakini kwa sasa hivi mimi ndiyo namba moja, nimeshinda ubingwa wa dunia mara tano, bingwa wa Afrika mara nne na bingwa wa mabara mara mbili na sasa hivi ninachofanya ni kuhamasisha vijana wanaokua,  aliongeza Cheka. Viingilio vya pambano hilo ni Sh 7,000 kwa mzunguko na Sh 15,000 kwa VIP.