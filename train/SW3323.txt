 WAZIRI wa Mambo ya Ndani ya Nchi, Kangi Lugola amesema atapita kila vituo vya polisi nchini kukagua bodaboda, bajaji au baiskeli ili kubaini zimefi kishwa katika vituo hivyo kwa makosa gani.Lugola alitoa kauli hiyo wakati akijibu swali la nyongeza la Mbunge wa Viti Maalumu, Fatuma Tawfiq (CCM) aliyetaka kujua serikali ina mkakati gani wa kudhibiti ajali za barabarani ambazo zimekuwa zikisababisha vifo na kuacha waathirika bila kulipwa bima.Lugola alisema polisi wanatakiwa kuwasaidia waathirika wa ajali kwa kutoa nyaraka mbalimbali ikiwemo michoro ya ajali za watu ili walioathirika na ajali walipwe na bima za magari yaliyosababisha ajali hizo.Alisema polisi ambao wanakamata bodaboda hata kwa makosa madogo na kuziweka vituoni wanakiuka maagizo ya Ilani ya Chama Cha Mapinduzi (CCM) ibara namba 4 ambayo inataka vijana hao wajiajiri ili kupambana na umaskini.Alisema hategemei kuona bodaboda zinakamatwa kwa kutokuwa na kofia ngumu, kupakia mishikaki au haina kioo cha pembeni au makosa mengine madogo, ambayo wanatakiwa kupewa muda wa kulipa faini na kuendelea na kazi.Alisema atatembelea vituoni na anategemea bodaboda atakazozikuta ni zile zenye makosa manne ya kuhusika katika uhalifu, haina mwenyewe, imesababisha ajali au kuibiwa mahali na si vinginevyo.Akijibu swali la msingi la Mbunge wa Viti Maalumu, Hawa Mwaifunga (Chadema) aliyetaka kujua serikali imejipanga vipi kukabiliana na ajali za barabarani ambazo zimekuwa tishio kwa maisha ya Watanzania, Naibu Wziri wa Mambo ya Ndani ya Nchi, Hamad Yususu Msauni alisema, kutokana na athari kubwa za ajali barabarani kwa taifa, serikali ina mkakati wa madhubuti wa kupambana na tatizo hilo.Alisema mikakati hiyo ni pamoja na kuongeza wigo wa elimu ya usalama barabarani kwa watumiaji wa vyombo vya moto kwa njia ya redio, runinga, machapisho na vipeperushi.Aidha, mikakati mingine ni kuboresha mifumo ya utendaji katika maeneo ya ukaguzi wa mabasi na malori, mfumo wa ufuatiliaji wa magari barabarani na mfumo wa utoaji nukta katika leseni za madereva utakaodhibiti tabia za madereva wazembe.