 Mkuu wa Wilaya ya Kisarawe, Jokate Mwegelo amesema, anatilia mkazo suala la elimu na kuongeza wigo wa vyanzo vya uchumi kwa wananchi ili hata akiondoka huko wananchi wamkumbuke kwa hayo.Ameieleza timu ya wafanyakazi kutoka Kampuni ya Magazeti ya Serikali (TSN) kuwa, wapo kwenye mchakato wa kuweka historia kwa kujenga shule ya kwanza ya bweni kwa wasichana wilayani humo.Jokate ametaja miongoni mwa mambo anayotilia mkazo ni ujenzi wa madarasa, mafunzo kwa walimu, ujenzi wa maabara, upatikanaji vitabu na kuweka hamasa kwa watoto wa kike kuwa na malengo ya kufika mbali kielimu. Pwani inajinasibu kama Pwani ya Viwanda lakini akina nani wanaajiriwa kwenye hivyo viwanda, wana Pwani wenyewe ama wageni. Lazima wana Pwani wenyewe wanufaike na viwanda hivi amesema.Ametoa mfano kuwa, tangu mwaka 2014 hadi 2017 wasichana waliomaliza kidato cha nne walikuwa 4,880 lakini waliohitimu kidato cha sita 88 tu kwa sababu wengi wao hawakuwa na ndoto kubwa katika elimu. Kwa hiyo sisi kwenye hii shule tunataka kuchukua cream, na tumeanza na watoto wa kike lakini baadaye tutaenda kwa watoto wa kiume, cream. Kwa hiyo tunataka kuchukua cream ya watoto. Wanakaa kwenye shule moja, wanapewa special attention na special care amesema Jokate.Amesema wanataka kupanda mbegu ya watu wa mfano kwa kuwa amebaini kuwa jamii inakoa mfano wa watu wa kuwaangalia na kuwapa motisha. Watoto waingie kwenye shule, wafaulu form four lakini pia waende mpaka A level, wafaulu A level waende mpaka chuo kikuu, waende chuo kikuu wajiendeleze warudi kwenye jamii waonyeshe vitu ambavyo vinawezekana amesema Jokate.Amesema, pia anataka kupanua wigo wa uchumi wa Kisarawe hasa kwa kuitumia fursa ya utalii, na kwamba, wilaya hiyo itakua sana kwenye sekta hiyo. Kuna kitu ambacho tunakikosa, kwenye utalii kuna kitu wanaita day trips, kuna mtu anakuja kwenye vikao, hana siku nyingi lakini angependa kuona tamaduni mbalimbali za Watanzania. Sasa kuliko kila siku kwenda Makumbusho hapa tuna msitu wa Pugu anapita anajionea haah kumbe kuna misitu mizuri tu Tanzania  amesema.Amesema, anapenda pia Kisarawe waje kumkumbuka kwa kukuza uwekezaji kwenye sekta ya madini yakiwemo ya mchanga unaopatikana wilayani humo.