 BODI ya Ligi imezipiga faini ya sh milioni 9 timu za Simba na Yanga kutokana na kufanya vitendo visivyo vya kiungwana kwenye mechi iliyozikutanisha timu hizo kongwe Februari 16 mwaka huu ambapo Simba ilishinda bao 1-0.Katika faini hizo, Yanga imepigwa sh milioni 6 kutokana na kutumia mlango usio rasmi kuingia uwanjani (Sh milioni 3) na kutumia ukumbi wa mikutano na waandishi wa habari kama chumba cha kubadilishia nguo badala ya kutumia chumba rasmi (Sh milioni 3. Kwa upande wa Simba imepigwa faini y ash milioni 3 kwa kutumia mlango usio rasmi pia kuingia uwanjani siku hiyo.Akizungumza na waandishi wa habari Dar es Salaam jana, Ofisa Mtendaji Mkuu wa Bodi ya Ligi Boniface Wambura alisema adhabu hizo zimetolewa kwa mujibu wa kanuni za ligi na kila timu inazo hivyo wanafahamu kuwa matendo waliyoyafanya hayaruhusiwi. Katika hatua nyingine, beki wa Yanga, Abdallah Shaibu  Ninja  amefungiwa kucheza mechi tatu mfululizo za ligi hiyo kwa kosa la kumchezea mchezo usiokuwa wa kiungwana mchezaji wa Coastal Union.Ninja, alifanya kosa hilo kwenye mchezo dhidi ya Coastal Union Februari 3 mwaka huu, baada ya kumpiga kiwiko kwa makusudi katika harakati za kuwania mpira. Katika mchezo huo uliotawaliwa na upinzani mkali ilishuhudiwa wawili hao wakitoka sare ya bao 1-1.Akizungumza jana Ofisa habari wa Shirikisho la Soka nchini, TFF, Cliford Ndimbo alisema adhabu hiyo imetolewa baada ya kamati ya nidhamu ya shirikisho hilo kukaa juzi kwenye kikao na kujadili mashauri 10 yaliyowasilishwa, ikiwemo la Shaibu.  Kamati ya nidhamu ya TFF ilikutana jana (juzi) na kupitia mashauri 10 ikiwemo la Shaibu kwa kumpiga kiwiko mchezaji wa timu pinzani ilisikiliza yote na upande wa ushahidi na kuja na maamuzi hayo , alisema Ndimbo.Alisema upande wa mlalamikiwa ambaye ni Ninja alifika katika kamati hiyo na kujitetea ambapo alikiri kufanya hivyo na kudai hakukusudia. Kesi nyingine iliyopitia ni mchezaji wa timu ya Alliance Juma Nyangi ambaye alimfanyia kitendo cha udharilishaji mchezaji wa Yanga Michael Gadiel naye amefungiwa mechi tatu Aidha, kamati hiyo pia imemfungia mechi tatu kipa wa Mtibwa Sugar, Benedict Tinoco baada ya kumkanyaga mchezaji wa Biashara United kwa makusudi.