 MKUU wa Mkoa wa Mbeya, Albert Chalamila amelibomoa kwa mara nyingine banio la mfereji lililojengwa kinyume cha sheria kwenye Mto Mbarali unaomwaga maji yake katika Mto Ruaha Mkuu, ambalo linatishia kukosekana kwa maji ikiwamo katika mradi unaotaka kuzalisha umeme katika eneo maarufu la Stiegler s Gorge.Aidha, amesema kuna vigogo wanaohusika kuidanganya serikali juu ya mfereji huu uliopasuliwa kinyemela kwa ajili ya kupeleka maji katika eneo la Mnazi alikosema wakulima wanaendesha shughuli za kilimo cha mpunga huku wakitumia mgongo wa wakulima wadogo.Chalamila juzi alisimamia ubomoaji banio na kufukia sehemu ya mtaro huku akisema miongoni mwa vigogo wenye maslahi na mradi huo batili ni pamoja na aliyemtaja kuwa amewahi kuwa waziri ambaye kwa muda mrefu amekuwa akimtisha Ofisa wa Bonde la Maji la Rufiji akimshinikiza atoe kibali cha kuruhusu skimu hiyo. Hapa tunapambana na watu wakubwa na si watu wa mchezo mchezo ndiyo sababu wanao uwezo wa kukodi skaveta zikaja kukaa huku hata miezi mitatu zikichimba mitaro mikubwa kama hii na sote tunajua gharama za kukodi hiyo mitambo. Yupo mmoja wao amewahi kuwa waziri na amekuwa akimpa vitisho huyu bwana ili atoe kibali cha kuchepusha maji hapa,  alisema Chalamila. Lazima tubomoe hapa pasipo kumwogopa mtu yeyote kwa kuwa hapakujengwa kisheria, hatuwezi kuruhusu sheria ivunjwe labda turudi tukaibadili ndipo tuje tujenge hapa. Na wamekuwa wakiwatumia wakulima wadogo wa Kijiji cha Walumba kuwa tunawanyanyasa wakati siyo wanaolima kule Mnazi. Kule kuna wakulima wasiozidi 50 ambao wako tayari wanufaika kupitia mashamba yao makubwa ila tupoteze mto Mbarali na mto Ruaha Mkuu. Chalamila alisisitiza kuwa ataendelea kusimamia sheria kwa kuhakikisha maji katika bonde la Mbarali yanatumika kwa mujibu wa sheria na maelekezo ya wataalamu kikiwemo kikosi kazi kilichoundwa na Makamu wa Rais, Samia Suluhu Hassan kilichotoa maazimio 17 juu ya utunzaji wa Ikolojia ya Mto Ruaha. Alisema wakulima wa Mnazi wamekuwa wakiidanganya serikali wakiomba kibali cha kuchukua maji eneo hilo kwa madai ya kwenda kumwagilia hekta 1,000 wakati ukweli eneo husika lina ukubwa usiopungua hekta 6,000.Aidha, alisema serikali haitoishia kubomoa banio hilo na mengine mengi yaliyojengwa kinyume cha sheria, bali itahakikisha pia pampu za mashine za kusukuma maji kumwagilia mashamba zinaondolewa ndani ya mto Ruaha.Akitoa taarifa ya mradi huo batili, Ofisa wa Bonde la Maji la Rufiji, Idris Msuya alizitaja athari za kuchukuliwa kwa maji kiholela kwenye mto Mbarali kama walivyofanya wakulima waliojenga mfereji huo bila kibali kuwa ni pamoja na kukosekana kwa maji ya kutosha katika mabwawa ya kuzalishia umeme ya Mtera, Kidatu na hatimaye kwenye mradi mkubwa unaotarajiwa kujengwa na serikali wa kufua umeme katika Maporomoko ya Mto Rufiji. Msuya alisema wakulima vigogo katika eneo la Mnazi walitumia ubabe kujenga banio na kuchimba mfereji wa kuchepusha maji wakati ofisi yake ilikwisha waeleza kuwa kufanya hivyo kuna athari kubwa kimazingira.