 MAOFISA Tarafa nchini wametakiwa kusimamia kwa karibu miradi ya maendeleo inayotekelezwa katika maeneo yao ya kazi vinginevyo, atakayeshindwa kufanya hivyo atadhihirisha kuwa hamudu kazi hiyo. Rais John Magufuli amewataka viongozi hao kutambua mipaka ya kazi yao huku akiasa Maofisa Tarafa kugeuzwa wasaidizi wa Makatibu Tawala wa Wilaya (DAS) badala ya kushirikiana ili majukumu ya serikali katika maeneo yao yatekelezwe kwa ufanisi mkubwa. Kwa mujibu wa taarifa kwa vyombo vya habari iliyosainiwa na Mkurugenzi wa Mawasiliano ya Rais, Ikulu, Gerson Msigwa, Rais Magufuli alitoa rai hiyo juzi alipokutana na Makatibu Tawala wa wilaya zote na maofisa tarafa wa tarafa zote nchini, Ikulu jijini, Dar es Salaam.Kutokana na mkutano huo, Waziri wa Nchi, Ofisi ya Rais, Menejimenti ya Utumishi na Utawala Bora, George Mkuchika, Waziri wa Nchi, Tawala za Mikoa na Serikali za Mitaa (Tamisemi), Selemani Jafo na Katibu Mkuu wa Utumishi, Dk Laurian Ndumbaro kwa wakati tofauti walimpongeza Rais Magufuli kwa kuandika historia ya kuwa Rais wa kwanza kukutana na maofisa tarafa wa nchi nzima. Rais Magufuli alisema hatarajii kuona ofisa tarafa akijihusisha na ukiukaji wa maadili na utovu wa nidhamu; hafuatilii utekelezaji wa miradi mikubwa iliyopo ama inayopita katika eneo lake kwa kuwa kufanya hivyo kutakuwa kunadhihirisha kuwa haimudu kazi hiyo. Katika mkutano huo uliohudhuriwa pia na Makamu wa Rais, Samia Suluhu Hassan na Waziri Mkuu, Kassim Majaliwa, Rais aliwataka maofisa tarafa kufanya kazi kwa kujiamini, kuzingatia sheria na taratibu na kusimamia kwa karibu miradi ya maendeleo inayotekelezwa.Alisema DAS wanapaswa kutambua nafasi walizonazo maofisa tarafa na wote kufanya kazi kwa ushirikiano badala ya kuwageuza wasaidizi wao. Aliwataka maofisa tarafa kujenga utaratibu wa kutembelea, kusikiliza na kutatua kero na migogoro inayokabili wananchi na kuchukua hatua pale mambo hayaendi sawa hasa utekelezaji mbaya wa miradi kama ujenzi wa majengo ya serikali, barabara na miradi ya maji. Aliwataka viongozi hao kutambua mipaka ya kazi yao, kusimamia vizuri ukusanyaji mapato, kusimamia utoajivitambulisho vya wajasiriamali wadogo, kuhamasisha watu kufanya kazi za uzalishaji mali, kusimamia ulinzi na usalama, kukomesha wizi na ufisadi wa mali za umma. Wametakiwa pia kutangaza mafanikio ya serikali kuwapa matumaini wananchi. Kabla ya kuzungumza na viongozi hao, Rais Magufuli alisikiliza maoni na changamoto mbalimbali kutoka kwa viongozi hao. Rais Magufuli aliwaahidi kuwa serikali itatoa Sh bilioni moja ili kuwanunulia pikipiki Maofisa Tarafa 399 ambao hawajapata mgawo. Vile vile alimwagiza Waziri na Katibu Mkuu wa Utumishi na Utawala Bora kuondoa sharti la kutopandishwa cheo kwa Ofisa Tarafa ambaye hajapatiwa mafunzo mafupi ya utumishi.  Maofisa tarafa wenye pikipiki ni 171 na wasio na pikipiki ni 399, kwa hiyo nimeamua kutoa maelekezo zinunuliwe pikipiki kwa wote ambao hawana pikipiki, lakini nawasihi mtumie vyombo hivyo kwa uangalifu, isije ikawa ndio chanzo cha kuwapa ulemavu,  alisema Rais Magufuli. Rais Magufuli aliwapongeza wanaofanya kazi vizuri na kwa ushirikiano na watumishi wenzao wa umma waliopo katika maeneo yao.Kutokana na utendaji kazi mzuri wa Ofisa Mtendaji wa Kata ya Engarenaibor Wilaya ya Longido mkoani Arusha, Thomas Ngobei, Rais aliagiza apandishwe cheo na kuwa ofisa tarafa.Wakizungumza katika mkutano huo kwa nyakati tofauti, Makamu wa Rais na Waziri Mkuu waliwataka maofisa tarafa kujenga uhusiano mzuri na watumishi wengine wa umma, kutoa taarifa za mambo yanayotokea katika maeneo yao na kufanya kazi kwa kutanguliza uzalendo na mshikamano wa taifa.