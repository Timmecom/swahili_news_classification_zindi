 YANGA ya Dar es Salaam leo inashuka dimbani kucheza na Tanzania Prisons katika mchezo wa Ligi Kuu Tanzania Bara kwenye Uwanja wa Uhuru jijini.Yanga wenye pointi 77, ambao ni vinara wa ligi hiyo wanasaka ushindi ili kupata pointi tatu muhimu ili kuzidi kuwakimbia mabingwa watetezi Simba, ambao wako nyuma yao wakiwa na pointi 72.Simba wako nyuma kwa mechi tano, wanaikimbiza Yanga na kama wote wakishinda mechi zao zilizobaki, basi Simba wataweza kutetea taji lake hilo, kwani atamaliza akiwa na pointi nyingi zaidi.Pamoja na Kocha Mkuu wa Yanga, Mwinyi Zahera kudai kuwa amekata tamaa na ubingwa wa Ligi Kuu ya Tanzania Bara, lakini bado timu hiyo itataka kupambana ili kumaliza kwa heshima ligi hiyo inayoshirikisha jumla ya timu 20.Yanga bado ina nafasi, lakini hilo litategemea kuanguka kwa Simba katika viporo vyake vilivyobaki, kwani nayo inaonekana kuanza kuchoka baada ya kupangiwa mechi mfululizo na hadi juzi kuhitaji bao la `usiku  ili kuifunga JKT Tanzania 1-0 katika mchezo wa Ligi Kuu Tanzania Bara.Yanga wenyewe mchezo wao uliopita uliofanyika juzi kwenye Uwanja wa Uhuru dhidi ya Azam FC ilizima ngebe za Azam FC baada ya kuibuka na ushindi wa bao 1-0 lililofungwa na Mrisho Ngassa.Simba watashuka dimbani kesho Ijumaa kwa kuifuata Mbeya City katika mchezo mwingine wa ligi hiyo utakaofanyika kwenye Uwanja wa Kumbukumbu ya Sokoine jijini Mbeya.