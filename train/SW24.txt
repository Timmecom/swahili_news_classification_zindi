 JESHI la Polisi kupitia kwa Mkuu wa Upelelezi wa Wilaya ya Kigamboni, Thobias Walelo limethibitisha kuwa mkazi wa Gezaulole Kigamboni, aliyetangazwa na mumewe kuwa amepotea takribani miezi mitatu iliyopita, Naomi Marijani, ameuawa na mumewe huyo, Khamis Luongo.Walelo alibainisha jana kuwa Polisi inamshikilia mume wa Naomi kwa kosa la mauaji na kuwa alihojiwa na kukiri kuwa alimpiga na kumuua mkewe huyo. Kwa mujibu wake, Naomi aliuawa kwa kupigwa, kisha mwili wake kufukiwa kwenye shimo na juu yake yakachomwa magunia mawili ya mkaa, yaliyosababisha mwili wake kuungua na kubaki majivu.Walelo alisema, Luongo alikiri kuwa baada ya kutekeleza mauaji hayo ya mkewe aliupeleka mwili hadi kwenye banda lake la kufugia kuku ambapo alichimba shimo na kuuweka na kisha akaweka magunia mawili ya mkaa juu yake na kuwasha moto. Alisema kuwa muuaji huyo alisimulia kuwa baada ya kuwasha moto na kuhakikisha kuwa mwili wake umekuwa majivu, alichukua mfuko na kuweka majivu yake na kuyapakia kwenye gari lake lenye namba za usajili T 206 CEJ aina ya Subaru Forester rangi nyeusi na kuyapeleka kwenye shamba lake lililoko kijiji cha Mlogolo, Vikindu wilayani Mkuranga Mkoa wa Pwani.Kwa mujibu wa Walelo, muuaji huyo aliiambia Polisi kuwa baada ya kufika kwenye shamba hilo alichimba shimo na kisha kuyafukia majivu hayo na juu yake akapanda mgomba. Alisema kuwa Mei 19, Luongo alifungua jalada Polisi akieleza kuwa mkewe ametoroka nyumbani kwake ikiwa ni baada ya kuwa ameshakwenda kwa baba mdogo wa marehemu jana yake.Baada ya kufungua jalada hilo alipewa RB ya Kituo kidogo cha Mjimwema, ikiwa na namba MJ/ RB/234/2019. Pia Juni 12, alifungua jalada KDG/IR/3617/2019 kosa likiwa ni kutelekeza mtoto ambapo alimtuhumu mke wake huyo kwa kosa la utelekezaji wa mtoto huyo. Walelo alisema siku moja baadaye ndugu wa Naomi nao waliwasilisha malalamiko Polisi ya kupotelewa na ndugu yao kwa kufungua jalada la uchunguzi Temeke lenye namba CID/PE/69/2019.Alisema upelelezi ulikuwa ukiendelea na Luongo alikuwa akiendelea na jalada lake katika ofisi ya RCO Temeke hadi Julai 15, ambapo alizuiliwa kwa mahojiano ya muda mrefu zaidi na hatimaye alikiri kufanya kosa hilo. Walelo alisema kuwa baada ya hapo timu ya makachero kutoka Kanda Maalumu ya Polisi, Ofisi ya RCO na Polisi Makao Makuu ikiongozwa na Mkuu wa Polisi Wilaya ya Kigamboni, ASP Msisiri ilikwenda hadi nyumbani kwa marehemu na kufanikiwa kupata mabaki ya mwili ambayo yamechukuliwa kwa vipimo zaidi.Kwa mujibu wa Walelo chanzo cha mauaji hayo ni wivu wa kimapenzi ambapo alibainisha kuwa uchunguzi zaidi unaendelea. Historia ya mauaji Naomi maarufu kwa jina la Sandra ni mama wa mtoto mmoja wa miaka saba, Grecious, taarifa za kutoweka nyumbani kwake zilitolewa rasmi kwa vyombo vya dola na mumewe huyo Mei 19, mwaka huu, ikiwa ni siku tano baada ya kumuua.Mei 18, mumewe huyo alikwenda kutoa taarifa kwa Baba mdogo wa marehemu Robert Mchome anayeishi Mabibo, Dar es Salaam kuwa Mei 15 mkewe alimtaarifu kwa njia ya ujumbe wa mawasiliano ya simu kuwa anasafiri kuelekea nje ya nchi na kuwa anamwachia mtoto wao huyo mmoja. Hata hivyo familia ya Naomi haikuridhishwa na habari hiyo na iliamua kufuatilia kwa undani ili kubainisha ukweli wa suala hilo huku ikijiuliza ni kwa nini taarifa za kupotea kwa ndugu yao zimechukua takribani siku nne kabla ya kutolewa huku mumewe akiwa hajatoa taarifa katika kituo chochote cha Polisi.Hivyo; familia iliamua kufuatilia kwa undani kwa kushirikiana na Kituo cha Polisi Kigamboni ili kubaini ukweli wa kilichompata ndugu yao. Vilio, majonzi nyumbani Kutokana na taarifa hiyo ya Polisi, gazeti hili liliwasili nyumbani kwa dada wa marehemu, Salma Marijani aishiye Mbweni- Ubungo, jijini Dar es Salaam ili kujionea hali ilivyo baada ya uthibitisho huo na kukuta kukiwa na hali ya majonzi makubwa.Kwa mujibu wa familia, baada ya kupokea taarifa hiyo ya Polisi hatua wanayosubiri sasa ni majibu ya vipimo kutoka Makao Makuu ya Polisi yatakayothibitisha kama mabaki ya mwili ni ya ndugu yao ili waendelee na shughuli za mazishi. Salma alisema;  Iwapo tutathibitishiwa kuwa ni Naomi basi sisi kama familia tutaendelea na taratibu za kawaida za msiba wa mpendwa wetu. Aliongeza, huu msiba umetuumiza sana na kwa kuwa ni muda sasa tumekuwa tunafuatilia kujua ukweli wa nini kimempata ndugu yetu na ndio hadi sasa imefahamika kuwa ameuawa ila tunangojea kwanza majibu hayo ya Polisi na kisha tutaendelea na taratibu nyingine. 