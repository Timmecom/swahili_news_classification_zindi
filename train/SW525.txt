 Mratibu wa mradi huo wa SARD unaofadhiliwa na Benki ya Maendeleo ya Afrika (ADB) , Anthony Elanga, alisema wamefanikiwa kushawishi wakulima zaidi ya 100 msimu huu.Akizungumza katika kijiji cha Ulinji Manispaa ya Sumbawanga wakati wa siku ya mkulima wa zao la ngano, alisema wanalenga kupata wengine zaidi ya 500 msimu ujao, ili wajikite kwenye kilimo cha ngano.Alisema wakulima wa mkoa wa Rukwa, wamekuwa wakijishughulisha na kilimo cha mahindi, ambacho mwaka hadi mwaka kimekuwa kikikosa soko la uhakika na kuwafanya waendelee kuwa masikini.Alisema umefika wakati wa kutafuta soko la biashara ili mahindi yabaki kuwa zao la chakula pekee.Mratibu huyo alisema wamekuwa wakifanya mafunzo kwa vitendo na wakulima wa vijiji zaidi ya 10 kutoka katika wilaya za Nkasi na Sumbawanga.Alisema limeundwa Jukwaa la zao la Ngano mkoani Rukwa (JUNGARU), ambalo linawajumuisha wadau mbalimbali, ikiwa ni pamoja na wasambazaji wa pembejeo na taasisi za kifedha zikiwemo benki.