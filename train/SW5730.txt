 NAIBU Waziri wa Madini, Doto Biteko amemtaka Mkurugenzi wa Halmashauri ya Wilaya ya Chato kutoa kibali kwa wamiliki wa kiwanda cha kuchenjua dhahabu ili kiweze kupewa leseni na kuendelea na shughuli ya kuchenjua madini hayo. Biteko aliyasema hayo wakati wa hafla ya uwekaji wa jiwe la msingi la kiwanda cha kuchenjua dhahabu kinachomilikiwa na kampuni ya wazawa ya Pedalu, katika kijiji cha Lumasa mjini Chato, iliyofanyika juzi. Alisema kuwa, kibali kingine kinapaswa kutolewa na Mkemia Mkuu wa Serikali na kubainisha kuwa, baada ya hafla hiyo atawasiliana naye ili awezeshe upatikanaji wa kibali hicho kwa lengo la kuiwezesha wizara ya madini kuendelea na mchakato wa kuandaa leseni itakayowaruhusu wawekezaji hao wazawa kuendelea na kazi ya uchenjuaji wa madini. Jamani, Rais anataka viwanda, isitokee mtu hapa katikati anaweka urasimu na kuchelewesha azma yake, nchi hii tunaondoa urasimu tunataka kuondoa na rushwa,  alisisitiza Biteko. Aidha, alibainisha kuwa, miongoni mwa masuala yanayowakimbiza wawekezaji nchini ni mawili tu, rushwa na urasimu na wala si sheria, na kusema kuwa, vitu hivyo ni kikwazo kikubwa katika kutimiza azma ya Serikali ya Tanzania ya Viwanda.Aliwapongeza wawekezaji katika kiwanda cha Pedalu kwa kufanya uwekezaji huo mkubwa kwani anaamini madini yatakayopatikana kutoka katika kiwanda hicho yataiwezesha serikali kupata kodi stahiki. Pia, Biteko aliwaomba wawekezaji hao wazawa kujenga viwanda vingine kama hivyo katika maeneo tofauti na kuahidi kupeleka wadau wenye nia ya kujifunza ili waweze kupata ujuzi wa namna ya kuwekeza ili kukuza sekta ya madini kwa pamoja.Aidha, alimtaka Kaimu Ofisa Madini Mkoa wa Geita, Pius Bajunana kuwalea vema wawekezaji na kuwataka watendaji wa serikali kuwaendea wawekezaji hao kwa sura ya kirafiki badala ya kufuatilia masuala ya ulipwaji wa tozo mbalimbali kwa ukali. Alisema ili wawe huru kushirikiana na serikali katika masuala yote yanayohusu utekelezaji wa majukumu yao, suala la urasimu linatakiwa kuondolewa ili kushirikiana vizuri katika kukuza uchumi wa nchi.Halikadhalika, Biteko alisisitiza kwa kuwataka watendaji wa serikali waliohudhuria hafla hiyo na wengine kuwasidia wawekezaji wazawa ili waweze kukuza viwanda vyao na kuongeza kwamba, Rais John Magufuli alifanya mabadiliko katika Sheria ya Madini ya Mwaka 2010 kwa lengo la kuwanufaisha watanzania hivyo, hawana budi kumuunga mkono.