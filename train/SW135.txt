 MASHINDANO ya Vyama vya Michezo kwa Shule za Msingi na sekondari kwa nchi za Afrika Mashariki (Feasssa) yanaanza leo jijini hapa huku wenyeji Tanzania wakiahidi makubwa.Timu za Tanzania kutoka maeneo mbalimbali tayari zimewasili jijini hapa na kuweka kambi katika shule ya Trust St. Patrick kwa ajili ya kushiriki michezo hiyo.Akizungumza na waandishi wa habari jijini Arusha, Katibu Tawala Mkoa wa Arusha ambaye ni Mwenyekiti wa Kamati ya Michezo Mkoa, Richard Kwitega amesema timu hizo zinatoka katika maeneo mbalimbali ndani ya nchi na kusema zitashiriki zipo katika michezo tofauti. Ushiriki wetu kama nchi ni kushinda michuano hiyo na tunaamini ni fahari kubwa kupata matokeo mazuri, kwani timu zilizopatikana ni kutoka katika mashindano ya Umitashumta na Umisseta na mwisho tutatoka na vikombe na medali za kutosha kulingana na maandalizi yaliyofanyika,  alisema Kwitega.Alisema hawategemei kuwa wasindikizaji kwani timu zipo imara kabisa na zimejiandaa vilivyo. Mashindano ya Feasssa tunatarajia kupokea wanamichezo kati ya 3,500 ambao wataambatana na viongozi mbalimbali, wakiwemo walimu, wazazi na waamuzi ambao wanakadiriwa kufika 1,500 kutoka nchi wanachama ambazo ni Kenya, Rwanda, Burundi, Uganda na Zanzibar pamoja na Malawi ambao watashiriki kama waalikwa,  alisema.Alisema wageni wote hadi kufikia leo watakuwa tayari wameshawasili kutoka nchi hizo, ambazo zilithibitisha kushiriki michezo hiyo, ambayo hufanyika kila mwaka na mwaka itafanyikia kwenye viwanja vya Magereza, Sheikh Amri Abeid, ISM, St. Constantine, TGT na ukumbi wa michezo wa Paloti. Michezo itakayoshindaniwa ni mpira wa miguu, netiboli, magongo, mpira wa mikono, vinyoya, raga, mpira wa meza na mpira wa kengele ambao utawahusu wanamichezo wenye uoni hafifu au wasioona kabisa,  alisema Kwitega.Alitoa mwito kwa wananchi kujitokeza kwa wingi kutembelea viwanja hivyo na kutoa hamasa kwa wanamichezo pia watumie michuano hiyo kuona fursa katika maeneo mbalimbali na alisema yatazinduliwa rasmi Agosti 16 na kiongozi mkubwa wa taifa, ambaye hakumtaja.Wakati huohuo, Chama cha Wamiliki wa Shule zisizo za Serikali Mkoa wa Arusha (TAMONGSCO) kimetoa msaada wa maji katoni 1,785 yatakayotumika katika michezo ya Feasssa inayoanza leo hapa.