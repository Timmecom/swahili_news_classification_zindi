 MKUU wa Mkoa wa Rukwa, Joachim Wangabo amesema mkandarasi, Fally Enterprises anayedaiwa kuhujumu ujenzi wa miradi mikubwa ya maji zaidi ya saba mkoani humo yenye thamani ya mabilioni ya shilingi, hana uadilifu wa kuendelea kuzawadiwa zabuni za ujenzi wa miradi ya maendeleo.Wangabo alisema Fally Enterprises amehujumu ujenzi wa miradi mikubwa ya maji mkoani Rukwa na kuingizia serikali hasara ya mabilioni ya fedha, ukiwemo mradi mkubwa wa maji uliopo katika mji mdogo wa Laela wenye thamani ya zaidi ya Sh bilioni 4.5 katika Halmashauri ya Wilaya ya Sumbawanga.Aliongeza kuwa licha ya ujenzi wa mradi huo kukamilika zaidi ya miaka minne iliyopita, haujaweza kutoa maji na kuyasambaza kwa watumiaji wanaoishi katika mji huo mdogo, hivyo kuwasababishia kero kubwa ya upatikanaji wa maji safi, salama na ya kutosha.Aliitaja miradi mingine ya maji aliyoihujumu mkandarasi huyo ni pamoja na ya Isale na Mpasa iliyopo katika wilaya ya Nkasi ambapo hivi karibuni akiwa ziarani wilayani Nkasi, Waziri wa Maji na Umwagiliaji, Profesa Makame Mbarawa alieleza kuchukizwa na ujenzi wa miradi ya maji ambao imetekelezwa chini ya viwango na Fally Enterprises.Waziri Mbarawa aliagiza kukamatwa kwa mkandarasi huyo haraka iwezekanavyo ambaye muda mfupi baadaye aliachiwa huru kwa amri ya Mkuu wa Wilaya ya Nkasi , Said Mtanda uamuzi uliomkera Profesa Mbarawa. Mradi mwingine wa maji wenye thamani ya zaidi ya Sh milioni 900 uliopo katika kijiji cha Kilewani mwambao mwa Ziwa Tanganyika wilayani Kalambo umetajwa kujengwa chini ya kiwango na mkandarasi Fally Enterprises.Wangabo alimhoji Mkurugenzi Mtendaji wa Halmashauri ya Wilaya ya Sumbawanga, Nyangi Msemakweli naMwenyekiti wa halmashauri hiyo, Kalolo Ntila ilikuwaje Fally Enterprises kuzawadiwa zabuni ya kununua mbao zenye thamani ya Sh milioni 101 licha ya  kuboronga  na kufanya  madudu  katika ujenzi wa miradi yote ya maji mkoani Rukwa .Alieleza kuwa mbao hizo kwa ajili ya ujenzi wa mradi wa awamu ya kwanza ya hospitali ya wilaya inayojengwa katika kijiji cha Mtowisa katika Bonde la Ziwa Rukwa, zimebainika kuwa mbovu na hazifai kutumika katika ujenzi.  Kwa nini hamkutumia utaratibu wa force account ambapo zipo kamati nne za manunuzi, mapokezi na ujenzi, badala ya nyie mnakwenda kununua wenyewe mbao Mafinga Iringa kama walivyofanya wenzenu wa halmashauri za wilaya ya Nkasi na Kalambo...,  Mmeendelea kumkumbatia Fally Enterprises na kampatia zabuni kwenda kuwanunulia mbao ambazo ni mbovu na kuwaletea hapa, hivi kweli hamuoni gharama zake zimeongezeka,  alihoji Wangabo.Kwa upande wake, Kamanda wa Taasisi ya Kupambana na Kuzuia Rushwa (Takukuru) mkoa wa Rukwa, Hamza Mwenda alitaka Halmshauri ya Wilaya ya Sumbawanga kuacha ubabaishaji katika kutekeleza ujenzi wa miradi ya maendeleo.  Mbaya zaidi mnasema uongo mbele ya RC (Wangabo),  alieleza. Taarifa za hivi karibuni zilizopo zinaeleza kuwa tayari Serikali Kuu kupitia Ofisi ya Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi) imeshatoa Sh bilioni 4.5 kwa ujenzi wa awamu ya kwanza wa hospitali tatu katika halmashauri za wilaya za Kalambo, Nkasi na Sumbawanga.