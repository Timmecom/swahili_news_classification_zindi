 TANZANIA imefanya maboresho makubwa na kutengeneza mazingira rahisi ya uwekezaji kwa ajili ya mtu yeyote kuwekeza nchini bila usumbufu. Waziri Mkuu, Kassim Majaliwa ameliambia Bunge jana kwamba miongoni mwa mazingira hayo ni pamoja kuweka mfumo wa kielektroniki, unaowezesha wawekezaji kuomba leseni, ardhi na ithibati ya uwekezaji kutoka popote walipo bila kulazimika kufika nchini.Alisema hayo wakati akijibu swali la papo kwa hapo la Mbunge wa Viti Maalumu, Jasmine Tiisekwa (CCM), aliyetaka kusikia kauli ya serikali kuhusu wawekezaji wanaosumbuliwa.  Serikali ya Awamu ya Tano imejielekeza katika uchumi wa viwanda na kuweka mazingira ya uwekezaji. Hata hivyo wawekezaji wengi wanasumbuliwa. Nini kauli ya serikali kuhusu suala hilo?  Alihoji Tiisekwa.Waziri Mkuu alisema ni kweli nchi imejikita katika kuboresha uchumi wake wa viwanda, ambavyo vinatoa fursa kwa Watanzania na mtu yeyote kutoka nje kuja kuwekeza. Akielezea maboresho yaliyofanyika, alisema awali serikali ilikuwa ikitumia Kituo cha Uwekezaji (TIC), lakini Rais ameanzisha wizara maalumu ya uwekezaji na kuteua waziri na katibu mkuu kusimamia uwekezaji kwa ukaribu zaidi, kuondoa usumbufu kwa wawekezaji.Januari mwaka huu Rais John Magufuli alimteua Angellah Kairuki kuwa Waziri wa Nchi, Ofisi ya Waziri Mkuu anayeshughulikia Uwekezaji. Majaliwa alisema wamefikia hatua nzuri kwa kutengeneza andiko maalumu linaloonesha njia rahisi za uwekezaji nchini kuondoa usumbufu. Kituo cha Uwekezaji (TIC) kimeboreshwa kwa kukaribisha wizara zote zinazoguswa na uwekezaji kwa kuwa na mtu wao kuwezesha mwekezaji anapofika kupata huduma zote karibu. Alisema zipo takribani idara 11 za kuhudumia wawekezaji. Waziri mkuu alitaka wilaya na mikoa kutenga ardhi kwa ajili ya uwekezaji.