 Iliichukua Yanga dakika tano tu kujipatia bao lake la kuongoza katika mechi hiyo iliyopigwa kwenye Uwanja wa Nangwanda Sijaona, Mtwara kupitia kwa kiungo wake mshambuliaji Pius Buswita.Buswita alitumia makosa ya mabeki wa Ndanda waliozubaa katika kuokoa mpira uliokuwa ukiambaaambaa eneo lao la hatari na kuukwamisha mpira huo wavuni.Baada ya bao hilo, mpira ulibadilika kwa pande zote mbili kushambuliana kwa zamu huku Ndanda ikionekana kumiliki zaidi mpira kabla beki wa kulia wa Yanga aliye kwenye ubora wake kwa sasa, Hassan Kessy kuifungia Yanga bao la pili kwa juhudi zake binafsi kwa kupiga mpira kwa ufundi mkubwa akiwa nje ya 18.Hata hivyo, Yanga ilipata nafasi ya kuandika bao la tatu lakini ilishindikana baada ya Mkongo, Papy Tshishimbi kushindwa kufunga penalti waliyoipata kwenye dakika ya 36 iliyotokana na William Lucian  Gallas  kuunawa mpira kwenye eneo lao la hatari.Licha ya Ndanda kufanya mabadiliko ya mapema kwenye kipindi cha kwanza kwa kumtoa Ahmada Weve na kuingia Baraka Majogoro katika dakika ya 40 lakini haikusaidia na mpaka mapumziko Yanga ilikwenda ikiwa mbele kwa mabao 2-0. Yanga ilifanya mabadiliko iliporejea kwenye kipindi cha pili kwa kumtoa Tshishimbi na nafasi yake kuchukuliwa na Geofrey Mwashiuya.Mwanzoni mwa ngwe hiyo ya pili, Ndanda ilionekana kuamka na Nassor Kapama akachangamka kuunganisha krosi iliyopigwa na Mrisho Ngassa na kuifungia Ndanda bao hilo la kufutia machozi. Matokeo ambayo yalidumu mpaka dakika 90 za mchezo huo.Kwa matokeo hayo Yanga sasa, imefikisha pointi 40, ikiwa ni tofauti ya pointi tano dhidi ya vinara Simba wanaoongoza wakiwa na pointi 45.Ushindi huo kwa Yanga pia umekuwa chachu ya kuendelea kupigania kutetea ubingwa wao huo walioutwaa kwa mara tatu mfululizo lakini pia kuwaongezea morali ya kuwavaa wapinzani wao Township Rollers ya Botswana kwenye michuano ya Klabu Bingwa Afrika.Baada ya mechi hiyo, Buswita aliuzungumzia mchezo huo: Tunashukuru Mungu tumeshinda hii mechi, ilikuwa mechi ngumu lakini tumefanikiwa kuibuka na ushindi. Kitaalamu kama mwalimu alivyoona aliamua kumtoa Tshishimbi ili kutanua wigo wa kuwa na watu wengi kati wanaosukuma zaidi mashambulizi kwa adui .