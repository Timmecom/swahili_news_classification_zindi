 Kwa mujibu wa uchambuzi huo, mikataba ya kugawana mapato iliyoingiwa na itakayoingiwa na Serikali chini ya Sera ya Gesi Asilia ya 2013, Tanzania kupitia Serikali ya Awamu ya Tano ambayo ndiyo itakayoanza kupokea mapato ya gesi, itapata uwiano mkubwa wa mapato kuliko hata nchi ya Algeria na Libya.*Mikataba minonoTaarifa ya hivi karibuni iliyofikia gazeti hili, imeonesha kuwa uchambuzi wa kampuni ya kimataifa ya Wood Mackenzie Ltd ya Uingereza, inayotoa huduma ya ushauri na utafiti katika sekta ya nishati na madini duniani, umethibitisha kuwa mikataba itakayotokana na sera hiyo ya 2013, pato la taifa kutoka katika gesi asilia, linakadiriwa kuwa zaidi ya asilimia 90.Uchambuzi huo umeonesha kuwa Algeria na Libya ndiyo mataifa ya Afrika yanayopata pato linalokaribiana na hilo, ambapo Algeria inapata asilimia 90 na Libya zaidi ya asilimia 85, lakini haijafika 90.Hata hivyo kwa mikataba ya Tanzania ya kuanzia 2013, bado itakuwa ikipata mapato makubwa zaidi ya nchi hizo. Aidha nchi za Afrika zinazopata pato dogo katika rasilimali za aina hiyo ni pamoja na Morocco, Afrika Kusini na Sierra Leone.*Dhamira ya SerikaliTayari Rais Jakaya Kikwete alipokuwa akizungumzia utajiri wa gesi kwa taifa mwaka jana, aliweka wazi kuwa Tanzania inatarajia kuanza kupokea mapato yake ya kwanza kutokana na rasilimali hiyo kuanzia mwaka 2020, wakati wa Serikali ya Awamu ya Tano.Aliahidi atafanya kila linalowezekana, kuhakikisha kuwa Watanzania na nchi yao wananufaika kutokana na mapato ya rasilimali hiyo, ili yeye awe Rais wa mwisho wa Tanzania kuongoza nchi masikini.Ili kutimiza hilo, Rais Kikwete alipokuwa akihutubia Kituo cha Kimataifa cha Maendeleo mjini Washington D.C, Marekani Agosti 4, mwaka jana alisema dhamira na shughuli yake kubwa katika muda wake wa uongozi uliobakia, ni kuhakikisha anaanzisha na kujenga taasisi na kuweka kanuni sahihi za kusimamia rasilimali ya gesi asilia ambayo imeshafikia karibu futi za ujazo trilioni 50, ili zinufaishe Watanzania wote.*Mapato ya SerikaliSera hiyo imeweka utaratibu wa kugawana mapato kati ya wawekezaji wa ndani au wa nje na Serikali, ambapo Serikali itapata kati ya asilimia 65 na 70 na mwekezaji kati ya asilimia 30 na 35.Kwa utaratibu huo, hata Shirika la Maendeleo ya Petroli Tanzania (TPDC), ambalo linaandaliwa kuanza kufanya utafiti lenyewe badala ya kutumia mashirika ya nje, likigundua gesi au mafuta, utaratibu utakuwa huo huo wa Serikali kupata kati ya asilimia 65- 70 na TPDC pamoja na kuwa ni shirika la umma, litapata asilimia 30-35.*Usimamizi, udhibitiTaarifa kutoka TPDC zimeonesha kuwa shirika hilo ndilo litakalofanya kazi ya usimamizi wa mapato ya Serikali, na kwa sasa limeongeza wataalamu wa ukaguzi watakaopitia na kuhakiki gharama zilizotumika na kampuni mbalimbali wakati wa utafiti.Katika usimamizi na udhibiti huo, wataalamu hao wa TPDC wanafanya kazi ya kujadiliana na kampuni zinazotafuta gesi na kupitisha mpango kazi na bajeti ya mwaka na kuhakikisha taratibu zote za ununuzi zinafuatwa.Pia wanasimamia bajeti na matumizi ya fedha za bajeti husika, kwa kutoa vibali vya kufanyika kwa kazi iliyokubaliwa, kukagua utekelezaji wa mpango kazi pamoja na bajeti yake na kufuatilia ushirikishwaji wa Watanzania katika shughuli mbalimbali, zilizokubaliwa kwenye mpango kazi.