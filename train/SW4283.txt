 SERIKALI imesema ujenzi wa miundombinu ya usambazaji gesi asilia mkoani Mtwara unatarajiwa kuanza mwezi huu na kukamilika katika kipindi cha miezi 15 ijayo. Katika ujenzi huo vituo vya kwanza kufikishiwa ni Chuo cha Ufundi na Mikindani. Kauli hiyo ilitolewa na Waziri wa Nishati, Dk Medard Kalemani wakati akijibu swali la nyongeza la Mbunge wa Ndanda, Cecil Mwambe (Chadema) aliyetaka kauli ya serikali kuhusu usambazaji wa gesi Mtwara kwa matumizi ya majumbani na viwandani. Waziri Kalemani alisema kwamba baada ya uzinduzi wa mpango huo mwaka jana, sasa wapo katika utekelezaji na kwamba yapo maeneo yatakuwa ya kwanza kupewa mfumo huo ambao utafikishwa hadi Mikindani. Awali Naibu Waziri wa Nishati, Subira Mgalu akijibu swali la nyongeza la Mbunge wa Kibiti, Ally Seif Ungando alisema kwamba mpango wa kusambaza gesi kwa kaya 3,033 kwa mji wa Mtwara na Dar es Salaam utaanza Septemba, mwaka huu ukiwa na lengo la kupunguza matumizi ya mkaa na kuni. Aidha alisema kwamba maeneo ya Mkoa wa Pwani yanayopitiwa na bomba la gesi nayo yataangaliwa awamu kwa awamu. Alisema tayari Mshauri Mwelekezi ameshapatikana na kwamba sekta binafsi itashirikishwa. Aidha Naibu Waziri Mgalu alisema kwamba serikali itaendelea na mpango wake kuboresha maisha ya wananchi kwa matumizi bora ya nishati kupitia teknolojia ya kisasa badala ya mkaa na kuni. Akijibu swali la msingi la Ungando ambalo lilitaka kujua mkakati wa serikali kupeleka nishati mbadala na aina ya nishati ili kupunguza uharibifu wa mazingira Jimbo la Kibiti, Naibu Waziri Mgalu alisema serikali inachukua hatua mbalimbali kuendeleza vyanzo vya nishati mbadala vya maji na ges ili wananchi wamudu nishati hiyo na kuachana na kuni na mkaa.Katika hatua nyingine, Naibu Waziri Mgalu alisema kwamba Mei 18, mwaka jana, serikali kupitia Wakala wa Misitu Tanzania (TFS) ilisaini Mkataba na Kampuni ya Mihan Gas Limited kwa ajili ya kusambaza vifaa vya kupikia kwa kutumia gesi ya mitungi.