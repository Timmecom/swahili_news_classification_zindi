 SERIKALI imeeleza kuwa mikakati inayoendelea kutekelezwa na kuratibiwa katika Mkoa wa Kagera ni pamoja na kutenga maeneo ya uwekezaji yenye ukubwa wa hekta 58,000 kwa ajili ya kuanzisha viwanda vya kusindika na kuongeza thamani ya mazao ya kilimo hususani viwanda vya kusindika nyama, maziwa, asali, ndizi, miwa, kahawa na samaki.Hayo yalielezwa bungeni jijini Dodoma na Naibu Waziri wa Fedha na Mipango, Dk Ashatu Kijaji alipokua akijibu swali la msingi la Mbunge wa Viti Maalaum Halima Bulembo, aliyeuliza mkakati wa serikali wa kuwa na miradi maalumu ya kuondoa umasikini kwa watu wa Kagera ambao ndio mkoa pekee unaopakana na nchi nyingi zaidi za Jumuiya ya Afrika Mashariki (EAC) na hivyo kuufanya kuwa mkoa wa kimkakati kibiashara.Alivitaja baadhi ya viwanda hivyo kuwa ni Kagera Fish Co. Ltd na Supreme Perch Ltd vinavyosindika minofu ya samaki, Kagera Sugar Co. Ltd na Amir Hamza Co. Ltd vinavyosindika miwa na kahawa na Kiwanda cha Mayawa kinachosindika mvinyo ya Rosella na juisi. Kampuni ya Josam imepatiwa eneo lenye ukubwa wa hekta 500 katika ranchi ya Kikulula na tayari imejenga bwawa kwa ajili ya kuvuna maji pamoja na kuanza ufugaji wa ng ombe wa maziwa wapatao 100 hadi sasa,  aliongeza Dk Kijaji.Alieleza kuwa mkakati wa kutekeleza miradi maalum ya kuondoa umasikini katika mkoa wa Kagera imeainishwa kwenye Mpango wa Maendeleo wa Miaka Mitano 2016/17   2020/21, Mpango Mkakati wa Mpango wa utekelezaji wa Mpango wa Maendeleo na Mipango ya Mkoa wa Kagera kwa ujumla. Miradi yote ya kiuchumi na kijamii inayotekelezwa na serikali na sekta binafsi katika mkoa wa Kagera, na mikoa mingine ni kwa ajili ya kuondoa umasikini na kuboresha maisha ya wananchi,  alisema.Aidha, aliainisha baadhi ya mikakati inayoendelea kutekelezwa na kuratibiwa na serikali katika mkoa huo kuwa ni pamoja na kuimarisha usafiri wa majini kwa kukamilisha ujenzi wa meli kubwa itakayotoa huduma ya usafiri na usafirishaji kati ya Bukoba na Mwanza.Dk Kijaji aliongeza kuwa serikali imeendelea kuimarisha miundombinu ya barabara kama vile barabara kwa kiwango cha lami ya Kyaka   Bugene (km 59.1), Kagoma   Lusahunga (Km. 154) na Ushirombo   Lusahunga (Km. 50).