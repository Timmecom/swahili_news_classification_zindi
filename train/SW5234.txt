 LICHA ya kusonga mbele hatua ya nusu fainali katika michuano ya Kombe la Azam, Kocha wa Yanga, Mwinyi Zahera amesema wachezaji wake hawakuwa tayari kwa mchezo huo.Yanga ilipata ushindi wa mabao 4-3 kwa changamoto ya mikwaju ya penalti dhidi ya Alliance katika mchezo wa robo fainali uliopigwa juzi Uwanja wa CCM Kirumba, baada ya kuisha kwa sare ya bao 1-1 katika muda wa kawaida. Wachezaji wangu wamekaa siku nyingi bila kupata mechi ambayo ingewapa utimamu wa kimwili na kucheza kama kawaida yao, lakini baada ya mchezo huu mtaona kwenye mchezo unaokuja watakavyokuwa,  alisema Zahera baada ya kumalizika kwa mchezo huo.Alisema mipango yao ilikuwa kupata ushindi ndani ya dakika 90 lakini wachezaji wake walizidiwa kutokana na kutokuwa na utayari wa mchezo baada ya kukaa bila kucheza kwa muda mrefu.Baada ya ushindi huo vinara hao wa Ligi Kuu Bara, watacheza mchezo wa nusu fainali dhidi ya Lipuli FC, kabla ya kumpata mshindi atakayekata tiketi ya kucheza fainali ya michuano hiyo inayotarajiwa kufanyika mkoani Lindi kwenye Uwanja wa Ilulu.