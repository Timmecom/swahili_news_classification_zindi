 WIZARA ya Ujenzi, Uchukuzi na Mawasiliano (Sekta ya Ujenzi) imeweka mkakati wa kupitia mikataba yote katika miradi ya sekta ya ujenzi. Lengo ni kuangalia namna ya kuwashirikisha wakandarasi wazawa katika ujenzi wa miradi na kuwajengea uwezo kwa ushindani soko la ajira.Hayo yalibainishwa na Katibu Mkuu wa Wizara hiyo, Elius Mwakalinga, jijini Dodoma wakati wa kikao cha wakurugenzi wa wizara na taasisi. Alisema hatua hiyo ya serikali imetokana na kubainika kuwa mikataba mingi haijakaa vizuri kwenye kushirikisha wakandarasi wa ndani.Alisema wameshaunda timu ya wataalamu wa kupitia mikataba hiyo yenye wataalamu wa wizara, wabobezi katika sekta ya ujenzi na uwakilishi wa makandarasi wazawa nchini.  Hapa mmeomba kuwe na Sheria ya Ujenzi, sisi hilo tuliona mchakato wake utachukua muda mrefu, jambo la haraka ni la kupitia mikataba yote katika sekta ya ujenzi ili kuona namna ya wakandarasi wazawa wanashirikishwa, alisema. Tumebaini mkandarasi wa nje kapewa kazi na kutakiwa kushirikisha wa ndani, wale wa ndani wanakuwepo kwa jina tu. Mara nyingi wanaonekana Tanroads wanapofanya ukaguzi na baada ya hapo wanaondolewa au kuondoka.  Mwakalinga alisema katika utekelezaji wa jambo hilo, wanahitaji uwazi na ukweli wa wakandarasi wa ndani na kusisitiza kuwa wawe wazalendo na kuweka maslahi ya Taifa mbele.Akizungumzia mkakati wa kuwajengea uwezo wakandarasi wa ndani, Mwakalinga alisema mpango huo umeanza ndani ya wizara kwa kuwapeleka watumishi 44 kwenye miradi minane ya ujenzi inayotekelezwa, ikiwemo wa daraja la Salender ambapo watashiriki mwanzo hadi mwisho wa utekelezaji wa miradi hiyo. Alisema lengo ni kupata wataalamu wazalendo katika miaka ijayo ili nao watoe elimu waliyoipata kwa wenzao na kupata wataalamu wengi wazalendo watakaosaidia kukuza uchumi wa nchi na kulinda maslahi ya Taifa.Awali mkandarasi kutoka Mwanza, Oscar Lisi alimwomba Katibu Mkuu Mwakalinga kuwa mkali na kuchukua hatua katika suala la rushwa kwani alisema kuwa sekta hiyo haiendelei na haikui kutoka na kutawaliwa zaidi na rushwa. Pia aliomba serikali kulegeza masharti yaliyomo kwenye mikataba ya zabuni kwani masharti mengi yanamnyima fursa mkandarasi wa ndani katika zabuni zinazotangazwa na serikali nchini. Mkandarasi kutoka Mbeya, Shakira Kiwanga aliiomba serikali kuzungumza na mabenki ili yawape mikopo ambayo itasaidia kuinua na kukuza mitaji yao kwani wengi wana hali duni.