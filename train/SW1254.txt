 MFUKO wa Taifa wa Bima ya Afya (NHIF) umekanusha taarifa zisizo rasmi kuhusu kuwepo kwa viwango vipya vya michango ya uanachama katika kupatiwa huduma za afya.Hata hivyo ilibainishwa jana kuwa upo mchakato wa kuunda vifurushi tofauti vya uchangiaji kwa makundi tofauti ya uanachama ili kuwezesha watu kujiunga kulingana na uhitaji wao. Kwa mujibu wa taarifa ya ofisi ya uhusiano, taarifa zinazosambaa sio rasmi kwa hiyo zipuuzwe. Ilieleza kuwa mfuko umeanzisha vifurushi vya makundi mbalimbali ya wanufaika kama waajiriwa, watoto, wakulima na hata wajasiriamali. Kuhusu taarifa rasmi ikoje katika eneo hilo la kuongeza viwango vipya vya uchangiaji, Ofisa Mahusiano na Elimu kwa Umma, wa NHIF, Grace Kisinga alisema taarifa ya mfuko kuhusu suala hilo ndivyo ilivyo na kwamba wanachama wanachangia kwa taratibu zilizopo.Kuhusu kuongeza wigo wa wanufaika, alisema ili kuongeza wanufaika, mfuko pia ulishaanza mchakato wa kuunda vifurushi tofauti vya uchangiaji kwa makundi tofauti ya uanachama ili kuwezesha watu kujiunga kulingana na uhitaji wao. Alisema mchakato huo upo katika hatua za kukamilika katika ngazi mbalimbali za uongozi na utakapokamilika taarifa rasmi zitatolewa na mfuko wa umma. Iliongeza kuwa kwa sasa Mfuko unaendelea kusajili wanachama kupitia taratibu zilizopo za uchangiaji..Hata hivyo, NHIF, iliomba radhi kwa usumbufu wowote uliosababishwa na taarifa hizo zisizo rasmi na kuendelea kuwahimiza wananchi kufuatilia taarifa za NHFI kupitia tovuti yake. Wakati huo huo, kupitia tovuti ya mfuko huo, umeanza utaratibu wa uhakiki wa wanachama waliosajiliwakwa kwa wastaafu ili kuhuisha taarifa na kuweka kumbukumbu sahihi tangu Januari Mosi ukitarajiwa kukamilika Machi 30, mwaka huu.Ilielezwa kuwa kazi ya uhakiki unawahusu wanachama wastaafu walioandikishwa katika mfuko huo kuanzia Julai 2009 hadi Septemba 2018. Ilieleza kuwa uhakiki huo unafanywa kwa ofisi zote NHIF zilizopo Tanzania bara na Ofisi za Zanzibar. Mwanachama mstaafu atahitajika kufika katika ofisi yoyote ya NHIF akiambatana na mwenza wake (endapo yupo) na iwapo mwanachama mstaafu amefariki, mwenza aliyebaki atatakiwa kufika katika ofisi za mfuko huo kwa ajili ya uhakiki.Aidha mstaafu huyo atatakiwa kufika katika uhakiki huo akiwa na vitambulisho vya NHIF, cheti cha ndoa (mstaafu mwenye mwenza), na kitambulisho cha uraia, mpiga kura, leseni ya gari au hati ya kusafiria. Iliongeza kuwa wanachama wastaafu wanahimizwa kufuatilia taarifa hiyo na muda uliowekwa ili kuepuka usumbufu wakati wa kupatiwa huduma za afya.