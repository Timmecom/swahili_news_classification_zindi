 MKURUGENZI wa Kampuni ya Biabana Limited ambao ni raia wa Sweden, Anna Edler (54) na mumewe, Anders Svensson (58 ) wamehukumiwa kulipa faini ya Sh mil 20 au kutumikia kifungo cha mwaka mmoja na nusu jela, baada ya kukiri kuajiri raia wa nje ya nchi na kujihusisha na kazi bila ya kuwa na kibali. Hatua hiyo imekuja baada ya washitakiwa hao kufikishwa katika Mahakama ya Hakimu Mkazi Kisutu jana na kusomewa mashitaka mawili mbele ya Hakimu Mkazi Mkuu, Huruma Shaidi. Washtakiwa walilipa faini. Wakili wa Serikali, Daisy Makakala alidai kuwa washitakiwa hao wanakabiliwa na mashitaka mawili, likiwemo la kufanya kazi nchini bila ya kuwa na kibali na kuajiri bila kuwa na kibali cha kufanya hivyo.Alidai kati ya Agosti 18 mwaka jana na Aprili 3, mwaka huu, maeneo ya Mikocheni, wilayani Kinondoni, jijini Dar es Salaam, mshitakiwa Elder, akiwa kama Mkurugenzi wa Kampuni ya Biabana Ltd alimwajiri Anders na kufanya kazi katika Jamuhuri ya Muungano wa Tanzania bila ya kuwa na kibali kutoka Idara ya Uhamiaji.  Katika mashitaka ya pili inadaiwa, siku na mahali hapo mshitakiwa Anders alijihusisha na kazi kama muajiriwa wa Kampuni ya Biabana Ltd bila ya kuwa na kibali kinachotolewa na Idara ya Uhamiaji. Hata hivyo, baada ya kusomewa mashitaka yao, washitakiwa wote walikiri kutenda makosa hayo. Baada ya kukiri, Hakimu Shahidi alisema kuwa washitakiwa watatakiwa kulipa faini ya Sh milioni 20 au kwenda jela mwaka mmoja na nusu jela.