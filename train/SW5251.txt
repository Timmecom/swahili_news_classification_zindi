 MKUU wa Mkoa wa Dar es Salaam, Paul Makonda amewapongeza wafanyakazi nchini kwa utumishi bora kwani wamekuwa wakifanya kazi nzuri licha ya kuwapo kwa changamoto mbalimbali.Aidha, amesema atawabana waajiri ambao hawapeleki michango ya kisheria ya watumishi katika mifuko mbali mbali ya hifadhi ya jamii. Makonda aliyasema hayo jana katika kilele cha Siku ya Wafanyakazi Duniani (Mei Mosi) yaliyofanyika kimkoa kwenye Uwanja wa Uhuru, Temeke mkoani humo. Alisema ongezeko la mshahara ni moja ya jambo muhimu kwa wafanyakazi na kwamba linamgusa kila mmoja.Pia ametaka kuwapo kwa usalama mahala pa kazi ili kuondoa hofu kwa wafanyakazi.  Naomba suala la usalama na afya katika sehemu ya kazi lizingatiwe, pia nawaomba viongozi wa Mkoa wa Dar es Salaam kufuatilia usalama na afya mahala pa kazi, niwaombe viongozi wanipatie taarifa ni kampuni zipi hazipeleki michango ya wafanyakazi katika mifuko ya hifadhi.Hili lifuatiliwe na kuondoa kero kwa wafanyakazi,  alisema. Makonda pia amewapongeza walimu kwa kazi nzuri wanayofanya na aliwaeleza Watanzania kwamba walimu wanawajenga wanafunzi kufikia mafanikio mazuri katika maisha. Katika sherehe hizo, wafanyakazi mbalimbali wa kampuni na taasisi za watu binafsi na umma ikiwamo Hospitali ya Taifa Muhimbili (MNH), waliungana na wenzao duniani kushiriki maadhimisho hayo.Wafanyakazi wa MNH walianza maandamano katika hospitali hiyo kwenda Uwanja wa Uhuru kuungana na wenzao kutoka taasisi mbalimbali Dar es Salaam kuadhimisha siku hiyo muhimu kwao. Pia wafanyakazi wa Kampuni ya Magazeti ya Serikali (TSN) walikuwa miongoni mwa wafanyakazi wa taasisi mbali mbali walioshiriki sherehe hizo na kuandamana kupita mbele ya mgeni rasmi.