 KESHO Jumamosi wawakilishi wa Tanzania katika michuano ya Ligi ya Mabingwa wa Afrika, Simba itakuwa uwanjani nchini Jamhuri ya Kidemokrasia ya Congo (DR C) kuvaana na wenyeji wao AS Vita Club.Mchezo huo wa Kundi D ni wapili kwa kila timu baada ya michezo ya awali, ambapo Simba walipata ushindi wa mabao 3-0 mbele ya JS Saoura na Vita Club kufungwa na Al Ahly 2-0.Kuelekea mchezo huo kocha wa Yanga, Mwinyi Zahera ambaye ni raia wa DR Congo ameitabiria Simba kutoondoka mikono mitupu katika mchezo huo. Simba ndio wanaongoza Kundi D wakiwa na pointi tatu sawa na Al Ahly, lakini wanaidadi kubwa ya mabao.Zahera alisema kuwa Simba ina wachezaji wazuri wenye uzoefu wa kutosha, hivyo wataweza kuhimili vishindi vya wapinzani wao hao.  Simba bado ina wachezaji wazuri na wenye uwezo mkubwa ambao wanaweza kupambana na wapinzani wao, hivyo mchezo utakuwa hamsini kwa hamsini,  alisema Zahera.Katika mchezo huo Simba inahitaji angalau ipate sare ugenini ili kuweza kujikusanyia pointi zitakazowaweka kwenye nafasi nzuri katika kundi lao.Hatua hii ya makundi inajumuisha jumla ya timu 16 zilizogawanywa kwenye makundi manne, ambapo mbili za juu katika kila kundi zitapata nafasi ya kutinga hatua ya robo fainali.Mara ya mwisho Simba kufika hatua hii ya makundi ilikuwa mwaka 2003 lakini haikufanikiwa kuvuka hatua inayofuata hivyo mwaka huu imejiandaa kufika mbali zaidi.