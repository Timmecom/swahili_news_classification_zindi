 WINGI wa mechi za viporo za Simba umeonekana kumtesa na kumkatisha tamaa ya ubingwa wa Ligi Kuu Tanzania Bara (TPL) Kocha wa Yanga, Mwinyi Zahera.Wakati Yanga ikiwa imeshacheza mechi 30 na kubakiza mechi nane za kufunga msimu, Simba ina mechi 16 zinazoipa nafasi kubwa ya kutetea taji lake. Hiyo ni kutokana na ukweli kuwa mwenendo wa timu hizo uko tofauti kwani Yanga ilionekana kuyumba katika baadhi ya mechi tofauti ya matarajio yao.Akihojiwa kuhusu mbio za ubingwa baada ya kuifunga mabao 2-0 African Lyon juzi, Zahera alisema kutokana na idadi hiyo ya mechi za wapinzani hajui kama itawezekana kuwa bingwa.  Kuna timu ina mechi 16 ambazo ni sawa na kipande cha ligi nzima wakishinda zote wanabeba ubingwa, kwa sababu ni mechi nyingi kitu ambacho naogopa, alisema.Alisema hajui ni sababu gani ilicheleweshwa kwa timu hiyo kushindwa kucheza mechi hizo zikabaki huku wengine wakiendelea kucheza. Kihesabu,Yanga katika mechi 30 ilizocheza, imeshinda 23, imepata sare nne na kupoteza michezo mitatu ikiongoza kwa pointi 71 na kama ikishinda michezo yote iliyobaki itafikisha pointi 95.Na Simba imecheza michezo 22, imeshinda 18, sare tatu na kupoteza mchezo mmoja ikiwa na pointi 57 na kutokana na kasi yao ikishinda michezo yote itafikisha pointi 105 ambazo mwingine yeyote hawezi kuzifikisha. Suala la ratiba kutokuwa na viporo vingi kwa timu zinazoshiriki michuano ya kimataifa limeonekana kuwashinda bodi ya ligi, kwani hujitokeza karibu kila msimu.