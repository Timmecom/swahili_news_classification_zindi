 WAWAKILISHI wa Tanzania katika michuano ya Kombe la shirikisho Afrika Yanga wana mtihani wa kusaka ushindi leo dhidi ya Gor Mahia katika mchezo wa raundi ya pili hatua ya makundi.Mchezo huo unatarajiwa kuchezwa kwenye uwanja wa Taifa, Dar es Salaam kuanzia saa 1:00 usiku na ushindi pekee ndio utakaoirejesha Yanga kwenye matumaini.Mchezo huo, utakuwa wa kwanza kwa Kocha Mkuu Mkongo Mwinyi Zahera kukaa benchi baada ya kupata kibali cha kufanya kazi. Michezo iliyopita yote kocha huyo alikaa jukwaani kwa kukosa kibali cha kazi.Yanga ina kazi ya kulipa kisasi, baada ya kufungwa mabao 4-0 na Gor katika mechi mzunguko wa kwanza wa makundi uliochezwa Nairobi, wiki mbili zilizopita.Yanga haijapata ushindi wowote katika michezo mitatu iliyopita zaidi ya kuambulia sare moja kwenye uwanja wa nyumbani dhidi ya Rayon Sport ya Rwanda na kupoteza michezo miwili dhidi ya Gor Mahia na USM Alger ya Algeria.Huo ni mchezo muhimu na mgumu kwa Yanga kuhakikisha wanatafuta matokeo mazuri ili wajiweke nafasi nzuri ya kusonga mbele.Kiufundi Gor Mahia wako vizuri na wamekuwa wakijitahidi kwani hakuna mchezo wowote kwenye kundi lao waliopoteza licha ya kuondokewa na mshambuliaji wake hatari Meddie Kagere aliyejiunga na Simba ya Dar es Salaam.Lakini wana wachezaji wasumbufu kama JacquesTuyisenge na Francis Kahata ambao walisumbua katika mchezo uliopita.Yanga imefanya usajili wa wachezaji kadhaa lakini wengi hawatakuwepo kutokana na utaratibu wa shirikisho la soka Afrika (CAF). Lakini baadhi waliotajwa kucheza ni Deus Kaseke na Mateo Antony.Akizungumzia mchezo huo beki wa kikosi hicho Juma Abdul alisema Gor Mahia sio timu ya kutisha kwani mara zote walizokuta, wao hawakuwa kamili lakini sasa wameunganika anaamini watafanya vizuri. Katika mchezo tuliocheza nao Kenya wachezaji karibu saba walikuwa hawana mikataba lakini sasa wamerudi kwenye timu kwa hiyo kutakuwa na muunganiko mzuri na mazoezi tuliyofanya wiki hii naamini kabisa tutapata matokeo mazuri, alisema.Hadi sasa anayeongoza kwenye msimamo ni USM Alger yenye pointi saba, ikifuatiwa na Gor Mahia yenye pointi tano, Rayon mbili na Yanga ikishika mkia kwa pointi moja.