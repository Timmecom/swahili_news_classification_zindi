 KWA mara ya mwisho Tanzania ilishiriki fainali za Mataifa ya Afrika kwa wachezaji wa ligi za nyumbani (Chan) mwaka 2009, ikiwa ni miaka 10 sasa tangu wakati huo.Fainali hizo za Chan zilikuwa za kwanza kufanyika tangu kuanzishwa na Shirikisho la Soka la Afrika (Caf) zikiwa na lengo la kuwawezesha wachezaji wa bara hili wanaocheza soka nyumbani, ili nao kupata nafasi ya kuonesha vipaji vyao.Caf ilibaini kuwa mataifa yaliyokuwa yakishiriki michuano ya kawaida ya Mataifa ya Afrika (Afcon) mengi vikosi vyao vilikuwa vikiundwa na wachezaji wengi wanaocheza soka nje ya nchi zao, hivyo wale wa nyumbani walikuwa hawapati kabisa nafasi ya kuonekana.MASHINDANO YA KWANZAMashindano ya kwanza ya Chan yalifanyika mwaka 2009 na Tanzania ilikuwa miongoni mwa nchi nane zilizofuzu kushiriki fainali hizo ikiwemo mwenyeji Ivory Coast. Mbali na Tanzania na Ivory Coast, nchi zingine zilizoshiriki fainali hizo ni pamoja na Libya, Senegal, Ghana, DR Congo, Zambia na Zimbabwe.Tanzania ilipangwa katika Kundi A pamoja na Zambia, Senegal pamoja na wenyeji Ivory Coast, ambapo ilishinda mechi moja dhidi ya Ivory Coast (1-0), ikatoka sare ya 1-1 na Zambia na kufungwa 1-0 na Senegal na kumaliza ya tatu katika kundi lake ikiwa na pointi nne.Zambia ndio ilikuwa ya kwanza katika kundi A kwa kumaliza na pointi tano sawa na Senegal, hivyo Tanzania ilikosa pointi moja tu nayo kufikisha pointi tano kama Zambia na Senegal ambazo zilicheza nusu fainali.KIKOSI CHA STARS 2009Kikosi cha Taifa Stars kama mataifa mengine kilikuwa na wachezaji 23, ambao walishiriki fainali hizo, ambao ni:- Deogratias Munishi , Salum Swedi, Haruna Moshi, Athuman Idd, Kelvin Yondan, Henry Joseph Shindika, Kigi Makasi, Mrisho Ngasa, Geofrey Bonny, Jerson Tegete, Musa Mgosi, Nurdin Bakari na Nadir Haroub. Wachezaji wengine ni pamoja na Shadrack Nsajigwa, Abdi Kassam, Nizar Khalfan, Amir Maftah, Shaban Dihile, Shaban Nditi, Farouk Ramadhan, Juma Jabu, Erasto Nyoni na Mwinyi Kazimoto.Kikosi hicho kilikuwa chini ya kocha Mbrazil Marcio Maximo. Tanzania tangu mwaka 2009 tangu wakati huo haijawahi tena kushiriki fainali hizo za Chan, na sasa harakati zinaanza kesho Jumapili kwa kucheza na Kenya, Harambee Stars katika mchezo wa kufuzu.MBIO ZA CHAN 2020Fainali za Chan 2020 zitafanyika nchini Cameroon na Tanzania inakutana na Kenya kesho Jumapili kwenye Uwanja wa Taifa jijini Dar es Salaam kusaka nafasi ya kwenda Cameroon kwa fainali hizo. Ni mpambano wa aina yake kwani endapo Taifa Stars itashinda na kuitoa Kenya, basi itatinga raundi ya mwisho ya kufuzu kwa kucheza dhidi ya Sudan.Taifa Stars iko kambini chini ya kocha wa muda, Ndiliagije, ambaye amechukua nafasi ya Mnigeria Emmanuel Amonike ambaye alitimuliwa kazi baada ya Taifa Stars kuvurunda katika Michuano ya Mataifa ya Afrika, Afcon 2019 nchini Misri. Kambi ya timu hiyo iko Boko jijini Dar es Salaam na kocha amehakikisha kuwa Taifa Stars ina nafasi kubwa ya kufanya vizuri na kuitoa Kenya na kusonga mbele.DENI KWA KENYATanzania ina deni kubwa kwani kwani katika Afcon 2019 iliyomalizika wiki mbili zilizopita, ilifungwa 3-2 katika hatua ya makundi huko MIsri, hivyo huu ni wakati wa Taifa Stars kulipa kisasi kwa Wakenya. Taifa Stars ya Chana haina tofauti sana na ile ya Afcon kwasababu kikosi chao kilikuwa na wachezaji wengi wanaocheza ligi ya nyumbani, hivyo wachezaji wengi watakuwa ni wale wale.Wachezaji wetu wamezoena, hivyo ni matarajio ya wengi kuwa kocha hatakuwa na kazi ngumu ya kuwaunganisha na hilo litasaidia sana kucheza kitimu na kuleta ushindi. Pia kikosi hicho kina wachezaji wazoefu kama Kipa Juma Kaseja, ambaye licha ya kuwemo katika kikosi kilichoiwezesha Taifa Stars kufuzu kwa Chan 2009, hakuwemo katika fainali za Ivory Coast baada ya kutoelewana na Maxime.NAFASI KWA STARSNa kama Stars itavuka na kufuzu kwa mara ya pili kucheza fainali za Chana 2020, basi hakuna ubishi tutakuwa na nafasi kubwa ya kufanya vizuri kwani timu yetu itakuwa na wachezaji waliozoeana zaidi ukilinganisha na wenzetu. Na hii ndio maana katika fainali za Chan 2009 tuliifunga timu kama Ivory Coast na kutoka sare na Zambia kwakuwa Tanzania ilikuwa inaundwa na wachezaji wenye uzoefu wa mashindano ya kimataifa, kwani wachezaji wetu ndio hao hao tulikuwa tukiwatumia kwa mashindano mengine ta kimataifa, tofauti na wenzetu.Mataifa mengine yenyewe katika mashindano mengine kama ya kufuzu kwa Kombe la Dunia, yale ya kufuzu kwa Afcon na fainali zake, wamekuwa wakiwatumia wachezaji wao wanaocheza Ulaya, lakini kwa Chana wanawatumia wale wa nyumbani kutokana na kuibanwa na kanuni.MASHABIKI WAISHANGILIEMashabiki ambao ni mchezaji wa 12 wasisite kujitokeza kwa wingi kwa ajili ya kuishangilia timu yetu ili iweze kuifunga Harambee Stars kwa mabao mengi na kujiweka katika nafasi nzuri ya kusonga mbele.Baada ya kushindwa kufanya vizuri Afcon 2019, sasa Taifa Stars ina deni la kulipa kwa mashabiki na taifa kwa ujumla ili kuwafuta machozi wapenzi wa soka nchini. Tunatakiwa kujitokeza kwa wingi kuishangilia timu yetu ili iweze kufanya vizuri na kupata nafasi ya kucheza raundi ya mwisho ya kufuzu dhidi ya Sudan na hiyo tukiifungisha virago, basi tutakuwa tumefuzu kwenda Cameroon. Watanzania tusichoke kwenda kuishangilie Taifa Stars, kwani nguvu na ari tuliyokuwa nayo wakati wa kufuzu kwa Afcon 2019, basi tuwaoneshe wachezaji wetu wa Chan.