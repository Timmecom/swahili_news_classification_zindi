 MTOTO mwenye umri wa miaka 10, ameieleza Mahakama ya Hakimu Mkazi Kisutu, alivyoshuhudia baba yao wa kambo, Godfrey Samweli maarufu kwa jinna la Nkwabi akimuua mama yake, Bahati Hussein.Mtoto huyo (jina linahifadhiwa) anayesoma darasa la tatu, alidai jana mbele ya Msajili wa Mahakama, Pamela Mazengo kuwa alimuona baba yao akimkunja shingo mama yake na kumwambia asipige kelele.Akiongozwa na Wakili wa Serikali, Erick Shija, shahidi huyo wa tatu kati ya mashahidi watano waliotoa ushahidi, alidai mama yake alifariki mwaka 2014.Alidai yeye na mdogo wake, (jina linahifadhiwa) walikuwa wanalala chumba kimoja na wazazi wao na kwamba baba na mama yao, walikuwa wakilala kitandani wakati wao wakilala chini kwenye godoro.Alidai siku ya tukio, walienda kulala kati ya saa 2 au 3 usiku na baadaye usiku alishituka na kuona mama yake akirusha rusha miguu na kumwambia asipige kelele ndipo alipomnyonga mama yao. Sikupiga kelele nilinyamaza na baadaye nilipitiwa na usingizi hadi asubuhi...nilimuona mama akiwa amelala kitandani na sikujua kama alikufa pale pale,  alidai mtoto huyo.Alieleza kuwa asubuhi aliamka akapiga mswaki na kwenda kucheza lakini baadaye alisikia kelele nyumbani kwao na alipofika ndugu zake walimwambia kuwa mama yao amefariki.Alidai siku hiyo hakumuona baba yake (Godfrey) na wakati anaamka kwenda nje alifungua mlango wa chumbani na wa nje mwenyewe kwa sababu haikuwa imefungwa.Mtoto wa pili wa marehemu, mwenye miaka 16 naye alidai Juni 20,2014 alienda kulala kati ya saa 5 au 6 usiku akiwa na mtoto wa mama yake mdogo.Huku akilia, mtoto huyo alidai usiku alisikia mama na baba yake wanagombana hivyo, mdogo wake aliogopa na kumwambia asiogope kwani wanaongea kuhusu ugomvi wao wa mchana. Baada ya kusikia vile hatukulala tulikaa kitandani na mdogo wangu akaniambia nimpeleke kukojoa, tukatoka na tulipofunua pazia tulimuona baba akiwa amekaa kwenye kochi huku amevaa kipensi na shati liko begani akitokwa na jasho,  alidai na kuongeza; Alituuliza tunaenda wapi, mimi nikamwambia tunaenda kukojoa akatujibu sawa. Tulienda kukojoa na kurudi chumbani...baadaye nilimsikia akifungua mlango wa sebuleni na kutoka nje alipotoka tulijificha nyuma ya mlango wa sebuleni,  alidai.Shahidi huyo wa pili alidai, walimsikia baba yao akigonga chumba cha jirani na kumuuliza kama amesikia chochote ndipo alimwambia kuwa hajasikia chochote na kumtaka alale.Mtoto huyo alidai kwamba anaitambua sauti ya baba yake huyo ambaye hakuwahi kuzaa na mama yao ambaye alikuwa na watoto wanne kwa baba tofauti.Mtoto huyo alidai walisubiri kuona kama baba yao ataingia lakini hawakusikia na walipitiwa na usingizi hadi asubuhi walipoamshwa na mama mwenye nyumba apeleke vyombo chumbani kwa mama yake.Alidai kuwa aligonga chumbani kwa mama yake zaidi ya mara moja lakini hakufungua na alipofungua mlango alimuona mama yake akiwa amefunikwa shuka jeupe na alipomfunua aliona kipande cha kanga mdomoni, alama za kucha shingoni na alianza kumtingiza kumuita lakini hakuitika na mapigo ya moyo yakiwa yamesimama.Alidai alipiga kelele ndipo mama mwenye nyumba alimuuliza kuna nini na alipomwambia alikataa kuingia ndani na kwenda kumuita mama yake mdogo na majirani wengine walifika pamoja na dada yake, Hadija Shaban ambao waliingia ndani na kumuhifadhi mama yao na alipewa taarifa ya kifo baadaye ya ndugu zake kutoka hospitali ya Amana. Kabla mama hajafariki aliwahi kuniambia kwamba akifa aliyesababisha kifo ni Godfrey. Lakini kuna kipindi niliwahi kumsikia mara mbili akimwambia mama kwamba familia yetu popote itakapoiona ataiua.Pia kuliwahi kuwa na ugomvi kati ya mama na baba akitaka kuuza nyumba tuliokuwa tumepanga na mama alimkataza,  alidai. Shahidi wa kwanza katika kesi hiyo ya mauaji, Hadija Shabani (26) alidai Juni 20, 2014 alienda kwa shangazi yake Bahati na alikuta ugomvi baada ya Godfrey kumuhisi mkewe kuwa na mahusiano ya kimapenzi na jirani yake.Shabani alidai baada ya marumbano ya muda mrefu alifika Mrisho Hussein ambaye ni mdogo wa shangazi yao na kusuluhisha hivyo, aliondoka Ulongoni saa 2 usiku kwenda nyumbani kwake Vingunguti.Alidai saa 11 alfajiri alipigiwa simu na Godfrey akimtaka aongee na shangazi yake akamwambia hawezi kwenda nyumbani muda huo asubiri hadi asubuhi na alipofika nyumbani kwa Bahati walimkuta akiwa amefunikwa na alama za kucha shingoni na walimpeleka hospitali na kugundulika amekufa.Mama mwenye nyumba waliyopanga Godfrey na Bahati, Fatuma Adam (46) alidai hakusikia ugomvi usiku wa tukio na siku iliyofuata alisikia mtoto wa marehemu akipiga kelele na kwenda kumuita mdogo wa marehemu na walisaidia kumuhifadhi marehemu.Alidai walipomkagua marehemu walimuona na alama za kucha shingoni na kwamba walipompeleka hospitali waliambiwa amefariki.Hata hivyo, shahidi wa tano alitoa ushahidi wake kuhusu tukio hilo na mahakama iliahirisha kesi hadi Julai 9, mwaka huu kwa kusikilizwa. Inadaiwa Juni 21, 2014 huko Ulongoni A wilayani Ilala, Dar es Salaam, Godfrey alimuua kwa makusudi Bahati Hussein.