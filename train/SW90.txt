 TANZANIA kwa mara nyingine, imepata heshima ya kipekee kwenye sekta ya utalii, baada ya kuchaguliwa kuwa nchi pekee Afrika, itakayotembelewa na wataalamu wa mifumo ya kimtandao kutoka China.Wataalamu hao wanatoka mtandao wa Baidu, unaokadiriwa kuwa na watumiaji takribani milioni 700 nchini humo.Katika siku za hivi karibuni, mtandao huo umezindua mradi uitwao  Wonder Planet  unaolenga kutembelea nchi saba, kwa lengo la kupiga picha na kuandika taarifa za vivutio vya nchi hizo duniani. Tanzania imebahatika kuwa miongoni mwa nchi hizo saba na ndiyo nchi pekee kutoka Bara la Afrika. Hakika ni heshima kubwa sana kwetu na itatusaidia kenye kutangaza vivutio vyetu vya utalii , amesema Mwenyekiti wa Bodi ya Utalii, Jaji mstaafu Thomas Mihayo.Akizungumza na ugeni huo jijini Dar es Salaam, Jaji Mihayo amesema ugeni huo uliokuwa na wajumbe 11, uliingia nchini Agosti 22, mwaka huu.Katika ziara yao ya siku 10 nchini, timu hiyo ilitembelea mji wa kihistoria wa Bagamoyo, Mamlaka ya Hifadhi ya Ngorongoro, Makumbusho ya Olduvai George, Hifadhi ya Taifa ya Serengeti, Hifadhi ya Ziwa Manyara, Mji wa Mwanza na Zanzibar. Lengo kuu la ziara ya wataalamu hawa ni kupiga picha jongevu na za mnato na kuandika taarifa za vivutio mbalimbali vya utalii katika maeneo waliyotembelea na kisha kuziweka katika mtandao wao wa Baidu ili kutangaza vivutio vyetu vya utalii na kuongeza idadi ya watalii kutoka China watakaotembelea nchi yetu,  alisema Jaji Mihayo.Kwa mujibu wa taarifa za Shirika la Utalii Duniani (UNWTO), China ndio soko kubwa la utalii duniani, ambapo mwaka 2018 takribani Wachina milioni 130 walisafiri nje ya nchi yao kama watalii.Pamoja na idadi hiyo kubwa ya Wachina, wanaosafiri duniani kama watalii, watalii 32,773 ndio waliotembelea Tanzania kwa mwaka huo kama watalii .Mwenyekiti huyo aliahidi kuongeza idadi hiyo kufikia watalii 100,000. Mkurugenzi Mtendaji wa Bodi hiyo, Devota Mdachi alisema ziara hiyo ni matunda ya ziara ambazo wamekuwa wakizifanya nchini China, kuhakikisha wanaongeza idadi ya watalii. Kwa mujibu wa taarifa mbalimbali, China ndiyo nchi inayoongoza duniani kwa wananchi wake kutumia fedha sana wanaposafiri nje ya nchi yao. Kwa sababu hiyo, soko la China ni muhimu sana kwetu na tuna kila sababu kuhakikisha tunaongeza mikakati zaidi ya kuvuna watalii wengi,  alisisitiza Mdachi.Kiongozi wa Msafara huo, Jin Xiaping aliisifu Tanzania kwa vivutio ilivyonavyo. Aliahidi kuhamasisha watalii zaidi kutoka China, kutembelea Tanzania. Xiaping alitaja maeneo waliyotembelea na kusema walitamani wakae zaidi kwa uzuri na vivutio vilivyopo nchini .Aliahidi kurudi tena akipata muda.  Tumezoea kuona wanyama kama simba na wengine katika sehemu maalumu za kuhifadhi wanyama wa porini (zoo), lakini tulipofika Serengeti wanyama hao simba, chui na wengineo walikuwa wakisogelea gari letu. Ilikuwa ni furaha sana kuwaona wanyama hawa kwa karibu zaidi na wakiwa kwenye maeneo yao ya halisi,  alisema kiongozi huyo huku akiwa na furaha.Nchi nyingine sita zitakazotembelewa wataalamu hao ni za mabara ya Amerika, Asia na Ulaya. Lakini, hawakuzitaja.