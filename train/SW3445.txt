 SERIKALI haitasita kuchukua hatua za kinidhamu kwa watendaji wa sekta ya uchukuzi, watakaoshindwa kutekeleza majukumu yaliyomo kwenye mpango wa bajeti ya serikali ya mwaka 2018/2019.Hayo yalibainishwa na Naibu Waziri wa Ujenzi, Uchukuzi na Mawasiliano, Atashasta Nditiye wakati akifunga mkutano wa Baraza la Wafanyakazi wa Sekta la Uchukuzi hivi karibuni mjini Morogoro. Alisema wizara hiyo imedhamiria kuondoa vitendo vya rushwa na uzembe ili kuwezesha kutekeleza kwa muda uliopangwa wa malengo yao katika bajeti ya mwaka wa serikali.Naibu Waziri pia aliwataka wafanyakazi wa wizara hiyo, kutunza mali za umma, na kwa wale ambao watashindwa kufanya hivyo wakiwemo na watendaji watakaokwamisha kufikia malengo yaliyowekwa kwenye bajeti, serikali haitosita kuwachukulia hatua.   Tutakapokuwa kwenye mapitio ya bajeti ya nusu mwaka 2018 tutapitia kwa kina na kuangalia ni idara gani haikutekeleza majukumu yake ipasavyo, na endapo ikibainika kuna iliyofanya hivyo, basi watendaji watachukuliwa hatua za kinidhamu,  alisema Nditiye.Hata hivyo, alisema ili mpango wa bajeti ya serikali ya mwaka 2018/2019 uweze kutekelezeka ni lazima wafanyakazi wote washirikiane katika uwajibikaji bila kujali nafasi zao. Mwenyekiti wa Baraza la Wafanyakazi Sekta ya Uchukuzi, Dk Leonard Chamriho, akiwasilisha mapendekezo waliyoafikiana kwenye kikao hicho, alisema kwa sasa kutakuwa na ushirikishwaji mkubwa wa wafanyakazi wa wizara hiyo katika mambo mbalimbali.