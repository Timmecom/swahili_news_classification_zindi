 KAMPUNI ya Bia Tanzania (TBL) kupitia bia ya Kilimanjaro Premium Lager imezindua shindano la uchoraji nchi nzima linalojulikana kama  Jiachie na Kili Canvas Competition 2020  linalotarajiwa kufanyika Januari 22, Golden Tulip, Dar es Salaaam.Akizungumza jana Dar es Salaam, Meneja wa bia ya Kilimanjaro, Pamela Kikuli, alisema shindano hilo litashirikisha wachoraji kutoka nchi nzima na mshiriki atatakiwa kuja na kazi aliyochora kwenye kitambaa kigumu cha kuchorea kisichozidi sentimita 60 kwa sentimita 50. Mchoraji anapaswa kutumia vitambulishi vya bia ya Kilimanjaro kumuongoza katika uchoraji. Vitambulishi hivyo ni Mlima Kilimanjaro, Twiga, nyota tano na michoro ya kiafrika iliyo kwenye lebo,  alisema Kikuli Pia alisema kazi zitapitiwa na kuchunjwa na majaji kupata washindi watano ambao watapewa nafasi ya kuchora papo hapo na mshindi atapata nafasi ya kuchora mchoro maalum ambao utatumika kuelekea kilele cha mbio za Kilimanjaro Marathon pamoja na pesa taslimu Sh milioni mbili. Mashindano yanafanyika kwa ajili ya kutoa fursa kwa wachoraji ili waonyeshe kazi zao kwa jamii, kuibua vipaji vipya pamoja na kuongeza muamko wa tasnia ya uchoraji nchini,  alisema Kikuli.Aidha alisema shindano litafanyika ikiwa ni sehemu ya kujiandaa na mbio za Kilimanjaro Marathon 2020 ambazo hufanyika kila mwaka mkoani Kilimanjaro. Naye jaji mkuu wa shindano hilo, Nathan Mpangala, aliwaomba wachoraji kujitokeza kwa wingi kuchangamkia fursa hiyo ambayo itawatangaza, kumkutanisha na watu mbalimbali, kuwajengea kujiamini na kuwapatia kipato.Mbali mshindi wa kwanza kupata Sh milioni mbili pia washindi wa pili hadi wa tano ataondoka na kifuta jasho cha Sh laki mbili kila mmoja. Pia kazi itakayoshinda itapelekwa kwenye mbio za Kili Marathon ambazo zitafanyika Machi 1, Viwanja vya Ushirika.