 MCHUNGAJI wa Kanisa la Gospel Revival Center (GRC), lililopo Ubungo Kibangu jijini Dar es Salaam, Anthony Lusekelo  Mzee wa Upako  amewataka Watanzania kumpa muda Rais John Magufuli katika kazi yake ya kuliunganisha taifa na kuleta maendeleo na kwamba watahoji utendaji wake mara baada ya kutoka madarakani.Amesema kuwa demokrasia ipo nchini na kwamba endapo serikali itaruhusu kufanyika kwa maandamano ya mara kwa mara hakutakuwa na nchi ya amani kama ilivyo sasa.Akizungumza na waandishi wa habari jana jijini Dar es Salaam, Mchungaji Lusekelo amesema kutokana na miradi mikubwa inayoendelea kutekelezwa nchini, Tanzania itakuwa miongoni mwa nchi ambazo wananchi wake watakuwa na maisha mazuri.Alisema Rais Magufuli amesaidia kuipeleka nchi mahali salama katika sekta mbalimbali, ikiwa ni pamoja na kupungua kwa matukio ya ujambazi nchini.Alisema kuwa baada ya kuingia madarakani, hakuna udini, ukanda wala ukabila na badala yake watoto wa masikini wanasomeshwa kupitia kodi za matajiri ambazo wanalipa kutokana na biashara mbalimbali.  Sio kwamba najipendekeza kwa kutaka Ukuu wa Wilaya au Mkoa lakini nataka kuwaambia kuwa siwezi kuona aibu kusema mema anayoyafanya kiongozi wowote kwani hata katika maandiko matakatifu yanatuelekeza kuwa ni mwiko kumsema vibaya mkuu wa nchi yako,   alisema Lusekelo.Aliongeza kuwa ni lazima apewe nafasi afanye kazi kwa mujibu wa sheria, katiba, mila na desturi za Kitanzania na kwamba watamhoji utendaji wake baada ya kukamilisha uongozi wake kama wanavyofanya kwa viongozi waliopita.Alifafanua, Rais amehakikisha kunakuwapo muungano imara wa Tanganyika na Zanzibar ambao haupaswi kufanyiwa biashara wala kugusa misingi yake, na badala yake kama kuna maboresho wanapaswa kuzungumza kwa hekima.Pia alisema yapo mabadiliko makubwa yanaendelea kufanyika nchini ikiwemo masuala ya usafiri wa anga kwa kusaidia Shirika la Ndege Tanzania (ATCL), kuwa na ndege nane na kutumia fedha za ndani kununua zao la korosho.  Tungepata Magufuli kama 30 hivi nchi ingenyooka lakini tunapaswa kusema asante kwa kiongozi huyu kwa sababu ndiye ambaye Mungu ametuletea. Mnaweza msione matokeo ya uongozi huu kwa saa lakini baadaye mtasema asante Yesu,   alisisitiza mchungaji huyo.Akijibu maswali ya waandishi kuhusu demokrasia nchini, Lusekelo alisema kuwa kwa mara ya kwanza alishuhudia Watanzania milioni sita wakiwapigia kura wapinzani na kwamba wapo wabunge na madiwani wengi kutoka Chama cha Demokrasia na Maendeleo (Chadema), Chama cha Wananchi (CUF) na vyama vingine.Alieleza uwepo wa wawakilishi hao wa vyama vingi inamaanisha kuwa demokrasia ipo na hivyo ni lazima kuwepo wakati wa kusema na kunyamaza na wakati wa kusema na kutekeleza mambo mbalimbali.