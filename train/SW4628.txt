 MAGARI yanayofanya usafirishaji wa abiria katika barabara ya Arusha hadi Moshi, juzi usiku na jana asubuhi ilibidi yasimame barabarani kwa zaidi ya saa nne.Hali hiyo ilitokana na mvua kubwa iliyonyesha mkoani Arusha, kuharibu miundombinu ya barabara na maji kupita juu ya lami.Mbali ya barabara ya Arusha   Moshi, pia katika Jiji la Arusha hali ilikuwa tete katika Barabara ya Old Moshi kati ya Kijenge hadi Moshono, ambapo barabara ya lami ilikatika Kijenge Chini na kufanya magari ya usafirishaji abiria aina ya Toyota Hiace na binafsi, kushindwa kupita na kufanya msongamano mkubwa wa magari alfajiri.Kamanda wa Polisi wa Mkoa, Jonathani Shana na Kikosi cha Polisi Usalama Barabarani kikiongozwa na Kamanda wa Usalama Barabarani Mkoa (RTO), Joseph Bukombe walikuwa eneo hilo, kuhakikisha hiace za abiria na magari binafsi yanapita eneo lingine au kusubiri hadi maji yaliyokuwa yakipita juu la lami kupungua.Kamanda Shana amesema lengo la yeye kuwepo eneo hilo alfajiri ni kuhakikisha wananchi wanasubiri kwanza maji kupungua kwani lami ilikuwa haionekani kutokana mvua kubwa iliyonyesha usiku kucha.Alisema magari ya abiria na ya binafsi huwa na tabia ya kudharau maji na kupita, hivyo ilikuwa lazima kuyadhibiti kwani maafa yakitokea polisi huonekana kuwa ni wazembe, hivyo kuamua kusimamia mapema iwezekanavyo.Mbali ya barabara hiyo, pia alisema katika Barabara ya Arusha   Moshi eneo la King ori, magari yote yalisimama kwa zaidi ya saa nne ili kusubiri maji yaliyokuwa yakipita juu ya lami kupungua, kwani yalikuwa na kasi kubwa yakitokea katika mlima Meru. Nimesimamia zoezi zima toka alfajiri na askari wangu na baada ya maji kupungua niliruhusu magari yote kupita tofauti na hapo ilikuwa haiwezekani,  alisema Kamanda Shana. Katika barabara ya Arusha hadi Namanga, hali sio nzuri kwani mvua kubwa iliyonyesha imesababisha magari mengi kutofanya safari za alfajiri, kwani lami ya barabara hiyo ilifunikwa na maji yaliyokuwa yakipita juu.Akizungumzia mvua zinazonyesha mkoani Arusha, Kamanda Shana aliwataka wakazi wa Arusha wale wanaoishi mabondeni, kuchukua tahadhari katika kipindi hiki ili kuepusha maafa ambayo yanaweza kuzuilika.Alisema pamoja na mvua hiyo kuharibu miundombinu ya barabara katika maeneo mbali mbali mkoani Arusha, hakuna maafa yoyote yaliyotokea hadi jana hivyo aliwataka wananchi kuwa makini katika kipindi hiki. Mpaka sasa polisi hatujapata taarifa rasmi ya kutokea maafa katika mvua kubwa iliyonyesha usiku kucha mpaka jana alfajiri,  alisema Kamanda Shana.Meneja wa Wakala wa Barabara (Tanroads) Mkoa wa Arusha, John Kalupale alisema mvua zimesababisha athari kubwa ya miundombinu katika Mkoa wa Arusha.