 MABINGWA watetezi wa Ligi Kuu soka Tanzania Bara, Simba na wawakilishi wa nchi katika Kombe la Shirikisho Afrika, Yanga leo watashuka kwenye viwanja viwili tofauti kujipima nguvu. Simba itachuana na Bandari ya Kenya kwenye Uwanja wa Taifa huku Yanga ikicheza na timu ya Daraja la  Kwanza ya Friends Rangers kwenye mazoezi yao ikiwa ni sehemu ya kujipima nguvu kwa maandalizi ya michezo ijayo ya ligi. Katika mchezo wa wekundu hao wa Msimbazi wameamua kutumia muda huu wa mapumziko mafupi ya ligi kuendelea kujiimarisha kuelekea katika mchezo ujao wa ligi dhidi ya Azam FC utakaochezwa Oktoba 23, mwaka huu. Lakini pia, ni mchezo muhimu sio tu kwa mwenyeji bali hata wageni Bandari wanaojiandaa na mchezo ujao wa Kombe la Shirikisho Afrika. Wekundu hao waliwahi kukutana na Bandari Januari mwaka huu kwenye michuano ya SpotiPesa na kufungwa mabao 2-1. Timu zote ni nzuri Simba ikiongoza ligi nchini kwa pointi 12 katika michezo minne huku Bandari ikishika nafasi ya nane Kenya katika michezo mitano iliyocheza ikiwa na pointi nane. Leo Simba itawakosa karibu wachezaji tisa muhimu wanotumikia timu ya taifa na wawili ni majeruhi muda mrefu ambao ni Gadiel Michael, Jonas Mkude, Mohamed Hussein, Erasto Nyoni, Miraji Athumani, Clatous Chama Zambia na Meddie Kagere Rwanda huku Shomari Kapombe na John Bocco wakitajwa kuwa ni majeruhi. Kwa upande wa Yanga imepanga kucheza na Rangers kwenye mazoezi kati ya uwanja wa Polisi au Gyhm- khana katika kuwapima wachezaji waliopo baada ya baadhi ya kwenda kwenye timu ya taifa na wengine ni majeruhi. Wachezaji ambao hawapo ni Farouk Shikalo, Metacha Mnata, Kelvin Yondani, Abdulaziz Makame na Feisal Salum lakini wengi wapo na baadhi waliokuwa majeruhi kama Paulo Godfrey na Issa Bigirimana wamerejea.Yanga inajiandaa na mchezo miwili ya ligi itakayochezwa kanda ya ziwa na michezo ya Kombe la Shirikisho na inatarajiwa kukabiliana na Pyramid ya Misri katika hatua inayofuata.