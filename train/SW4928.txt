 Lengo la utaratibu huo ni kuhakikisha bidhaa zinazosafirishwa kwenda nje ya nchi hazitofunguliwa njiani na kuingizwa katika soko la ndani kwa malengo ya kukwepa kodi bila kubugudhi wasafirishaji.Akizungumza katika Maonesho ya Nanenane Kanda ya Kati, Dodoma, Mchumi Mwandamizi Idara ya Maendeleo Sekta Binafsi, Uwekezaji na Uwezeshaji, Ofisi ya Waziri Mkuu, Vedastus Manumbu alisema utekelezaji wa utaratibu huo unahusisha wadau mbalimbali. Mfumo huu utahakikisha kuwa bidhaa zinazosafirishwa kama  transit cargo  hazifunguliwi njiani na kuingia katika soko letu la ndani kwa malengo ya kukwepa kodi bila kubugudhi wasafirishaji,  alisisitiza Manumbu.Alisema utekelezaji wa utaratibu huo utahusisha serikali kwa kushirikiana na wadau mbalimbali kama Mamlaka ya Usimamizi wa Bandari (TPA), Mamlaka ya Mapato (TRA) na Mawakala wa Forodha.Katika hatua nyingine alisema serikali kupitia Ofisi ya Waziri Mkuu chini ya Mpango wa Kuboresha Mazingira ya Biashara na Uwekezaji kwa kushirikiana na Kitengo cha Biashara cha Jumuiya ya Afrika Mashariki inajenga vituo vitatu vya ukaguzi wa magari ya mizigo na abiria katika maeneo ya Vigwaza, Manyoni na Nyakanazi.Alisema lengo la ujenzi wa vituo hivyo vitatu vya ukaguzi wa magari ya mizigo na abiria ni kupunguza vizuizi vya barabarani ambavyo mwaka 2008 vilikuwa vizuizi vya barabarani 55 na kwa sasa vimebaki vizuizi 15. Serikali ina mpango wa kupunguza vizuizi hivyo vilivyobaki kufikia vitatu na imeanza ujenzi wa vituo hivyo katika eneo la Vigwaza ikifuatiwa na ujenzi wa vituo vingine maeneo ya Manyoni na Nyakanazi kukamilika kwa ujenzi huo kutapunguza gharama na muda wa usafirishaji wa mizigo na abiria na pia kulinda ubora wa barabara nchini,  alisema Manumbu.