 WAZIRI wa Viwanda na Biashara, Joseph Kakunda ameutaka uongozi wa Kiwanda cha Kutengeneza Magunia ya Mkonge cha TPM (1998 LTD ) mkoani Morogoro, kutotekeleza mpango wake wa kusitisha uzalishaji kutokana na ukosefu wa soko la bidhaa zao, kwa kuwa tayari serikali imeshaanza kuzitatua changamoto hizo.Waziri Kakunda amesema hayo juzi mjini Morogoro baada ya kukutana na uongozi wa kiwanda hicho na kusomewa taarifa na Maneja Mwandamizi wa MeTL anayeshughulikia uzalishaji wa magunia pamoja na mashamba ya Mkonge, Ndekirwa Nnyari, kuhusu changamoto za muda mrefu zinazokikabili kiwanda hicho.Kakunda amesema serikali inathamini mitaji inayowekezwa na wawekezaji katika viwanda na pia ina jukumu la kulinda mitaji yao isipote bure, kuwalinda watu wanaozalisha ajira zinazowanufaisha Watanzania wengi pamoja na kuiingizia mapato serikali. Uongozi wa kiwanda andikeni barua niipate Jumatatu (leo) ikielezea changamoto zilizopo, maandiko haya yaandikwe kitaalamu,  amesema.Baada ya kufikishwa kwake atakutana na kamati ya uchumi na fedha ya Baraza la Mawaziri iweze kuona ni namna gani ya kusaidia kuzitatua changamoto za muda mrefu ikiwemo ya uingizwaji wa magunia ya jute kutoka nchi za barani Asia na kuuzwa kwa bei ya chini.Waziri Kakunda amesema yapo mahitaji makubwa ya ndani ya magunia kwa kiwango cha zaidi ya milioni 20 na kuutaka uongozi wa kiwanda hicho kuongeza uzalishaji mkubwa kwani uwezo wa kiwanda hicho ni kuzalisha magunia milioni 10 kwa mwaka.