 TAKRIBANI wajasiriamali wadogo 8,000 wanatarajiwa kupewa vitambulisho katika wilaya za Muheza na Lushoto mkoani Tanga, vilivyotolewa na Rais John Magufuli. Kazi ya utoaji vitambulisho hivyo kwa wajasiriamali hao ilizinduliwa na wakuu wa wilaya hizo juzi Alhamisi.Wilayani Muheza, kwa mujibu wa Idara ya Biashara ya Halmashauri ya Wilaya ya Muheza tayari kuna wajasiriamali wadogo 2,800 waliorasimishwa wakiwemo mama lishe, wauza matunda na wengineo.Katika uzinduzi wa ugawaji wa vitambulisho jumla ya wajasiriamali wadogo 118 walijiandikisha na kupewa fomu ya kujaza na kupewa vitambulisho na mkuu wa wilaya hiyo, Mwanaasha Tumbo, kwa niaba ya Mkuu wa Mkoa wa Tanga, Martin Shigella ambaye ndiye msimamizi mkuu wa kazi hiyo. Mkuu huyo wa wilaya aliwashauri wajasiriamali hao kuchangamkia fursa hiyo ya vitambulisho kwani ni faida kwao wasije wakapuuza wilaya nyingine wakaja kuchukua.Aliwaonya wale wanaopuuza baadaye ofisi yake kwa kushirikiana na ofisi ya Mamlaka ya Mapato (TRA) wilayani Muheza watapitia kukagua wajasiriamali wenye vitambulisho na wafanyabiashara wenye leseni za biashara. Wilayani Lushoto, takribani wajasiriamali wadogo 4,000 wanatarajiwa kukabidhiwa vitambulisho hivyo katika muda wa wiki moja.Akizungumza na gazeti hili, Mkuu wa Wilaya ya Lushoto, January Lugangika alisema katika ugawaji, vitambulisho hivyo takribani wajasiriamali 700 walijaza fomu na kulipia Sh 20,000 na kukusanya Sh milioni 14.  Leo Alhamisi (juzi) katika zoezi la uzinduzi, tumetoa vitambulisho kwa wajasiriamali wadogo takribani 700 ambapo tumefanikiwa kukusanya shilingi milioni 14 na nimewaagiza maafisa tarafa wote wa tarafa nane za Lushoto ndani ya muda wa wiki moja wajasiriamali wote waliobakia wanapatiwa vitambulisho,  alisema.