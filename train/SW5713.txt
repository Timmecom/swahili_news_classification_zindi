 WAJAWAZITO wanaojifungulia nyumbani ni changamoto kubwa mkoani Rukwa huku wengi wao wakihusishwa na matumizi yasiyokubalika ya dawa za miti shamba kupunguza maumivu ya uchungu au kuongeza.Hata hivyo, mbali na chamgamoto hizo, imebainika kuwa baadhi ya vijiji wanavyoishi havina zahanati huku umbali wa kufuata huduma kwenye vituo vya afya ukiwa kikwazo, hivyo wengi hukata tamaa na kuamua kujifungulia nyumbani. Hayo yalibainishwa hivi karibuni na Mganga Mkuu wa Mkoa wa Rukwa, Dk Boniface Kasululu wakati akiwasilisha taarifa ya huduma ya afya na hali ya vifo vya wajawazito vinavyotokana na uzazi na vifo vya watoto wachanga kwenye kikao cha wadau. Dk Kasululu alisema asilimia 99 ya wanaojifungulia nyumbani hufanya hivyo kwa kuamini ushirikina iwapo wataenda hospitalini.Uchunguzi uliofanywa na gazeti hili kwa muda sasa umebaini baadhi ya wajawazito wanaojifungulia nyumbani wanatumia dawa za miti shamba kupunguza maumivu ya uchungu au kuongeza uchungu wa uzazi kabla ya kujifungua. Lakini pia hawa wanaojifungulia katika hospitali za umma kwa siri wanatumia dawa hizo ambapo baadhi wanatumia kwa kuweka kwenye uji au chai kwa siri bila madaktari kujua.Akizungumzia hilo, Dk Emanuel Mtika ambaye mara kadhaa amekuwa pia Kaimu Mganga Mkuu wa mkoani humo, alikiri kuwa baadhi ya wajawazito hutumia dawa za miti shamba kupunguza maumivu ya uchungu kabla ya kujifungua na kwamba jambo hilo bado ni changamoto kubwa mkoani humo. Ili kukabiliana na changamoto hiyo utawala wa hospitali hiyo umepiga marufuku ndugu wa wajawazito waliolazwa hopitalini hapa wakisubiri kujifungua wasiwaletee chai kutoka nyumbani.Alizitaja athari za kiafya zinazosababishwa na matumizi ya dawa hizo za miti shamba kwamba ni pamoja na kuharibika kwa mimba, kupasuka kwa mfuko wa uzazi na kutokwa kwa damu nyingi pia vifo. Aliwaasa wajawazito wote kuhakikisha wanajifungulia kwenye vituo vya afya kwa kuwa wana uwezo wa kugundua tatizo la mjamzito na kulitibu badala ya kusubiria kujifungulia nyumbani ambako hakuna mtaalamu wa tiba aliyesomea. Hata hivyo, mkoa wa Rukwa bado unakabiliwa na uhaba wa zanahati ambapo vijiji 139 hazina zanahati.