 WIZARA ya Elimu, Sayansi na Teknolojia leo inatarajia kuwatunuku wanafunzi 29 waliofanya vizuri matokeo ya mitihani ya taifa mwaka 2018.Aidha, shule 40 ambazo zimetoa wanafunzi bora zaidi pia zitazawadiwa wakati wa kilele cha Wiki ya Elimu ikiwa ni kutambua jitihada zao katika maendeleo ya sekta ya elimu.Hayo yalielezwa na Mkuu wa Kitengo cha Mawasiliano wa wizara hiyo, Sylvia Lupembe.Amesema wanafunzi bora 29 kwenye matokeo ya mitihani ya taifa kwa mwaka 2018 yaliyotolewa na Baraza la Mitihani Tanzania (NECTA) kwa mitihani ya shule za msingi, kidato cha nne na kidato cha sita watazawadiwa.Lupembe alisema kati ya wanafunzi wanaopewa tuzo zao leo, 10 ni wa shule za msingi, 10 kwa kidato cha nne na tisa kutoka kidato cha sita.Alisema Waziri wa Elimu, Sayansi na Teknolojia, Profesa Joyce Ndalichako ndiye atakuwa mgeni rasmi wa utoaji wa tuzo hizo.Alisema hafla hiyo itafanyika katika Shule ya Sekondari ya Msalato nje kidogo ya Dodoma.Aliomba wadau wa elimu kujitokeza kwa wingi katika tukio hilo ili kuwapongeza wanafunzi na shule zilizofanya vizuri katika mitihani yao.Lipembe aliwataja wadau watakaohudhuria ni maofisa wa elimu na waratibu wa elimu wa kikanda, washirika wa maendeleo na uongozi wa kikanda na mamlaka za serikali za mitaa.Alisema wizara itaendelea na kazi ya kutambua juhudi zilizofanywa na wanafunzi na shule katika kuboresha ubora wa elimu kila mwaka.