 NAIBU Waziri, Ofisi ya Rais, Tawala za Mikoa na Serikali za Mitaa (Tamisemi), Mwita Waitara ameagiza ufanyike uchunguzi wa ubadhirifu wa fedha katika ujenzi wa Shule Shikizi Manispaa na Halmashauri ya Wilaya ya Shinyanga.Amesema ujenzi huo umeonekana una harufu ya ubadhirifu wa fedha kwa kutumia Sh milioni 45 kwa madarasa mawili na vyoo viwili wakati maagizo ya serikali zingetumika Sh milioni 20.Waitara amesema hayo juzi alipokuwa mkoani Shinyanga kwa ziara ya kikazi kukagua miradi ya maendeleo kwenye sekta ya afya na elimu.Amesema haiwezekani jengo lenye madarasa mawili na vyoo viwili litumie Sh milioni 45 na mengine Sh milioni 60 wakati maagizo ya serikali kila darasa linatakiwa litumie Sh milioni 20.Aliwaagiza wakurugenzi wote wa halmashauri hizo mbili kufanya ukaguzi na kumpatia taarifa.Alisema serikali inatoa fedha kuondoa changamoto ya wanafunzi kutembea umbali mrefu kwenda shule na kuanzisha shule hizo.Hata hivyo, alisema baadhi ya watu wamekuwa wakijitokeza na kutafuna fedha hizo, kitendo ambacho hakitavumiliwa na Serikali na wizara."Shule hizi tatu za Mwabuki, Mwamagulya, na Lyandu nataka nionyeshe mfano kwa wengine wanaochezea fedha za serikali. Ukaguzi ufanyike wahusika wachukuliwe hatua," alisema.Pia alitoa agizo kwa halmashauri zote nchini fedha za ukusanyaji wa mapato yake ya ndani asilimia 40 wazielekeze kwenye utekelezaji wa miradi ya maendeleo kama zinavyotakiwa na siyo kuzitumia kwenye matumizi mengine.Mkurugenzi Mtendaji wa Manispaa ya Shinyanga, Geoffrey Mwangulumbi alisema alishaagiza ukaguzi ufanyike kwenye ujenzi wa Shule hizo shikizi mbili za Mwamagulya na Lyandu baada ya kuona fedha zilitotumika zilikuwa hazilingani na thamani ya ujenzi wake.