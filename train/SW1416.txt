 MAKAMU wa Rais, Samia Suluhu Hassan amesema hakuna nchi au ukanda, unaoweza kuwa na uchumi endelevu pasipokuwa na maendeleo ya kidijiti, hususani katika sekta ya afya.Amebainisha hayo Dar es Salaam wakati akifungua Mkutano wa saba wa Afya na Sayansi wa Afrika Mashariki. Mkutano huo hufanyika kila baada ya miaka miwili.Samia alisema juhudi zinazofanywa na Jumuiya ya Afrika Mashariki (EAC) katika kuleta mabadiliko ya haraka ya teknolojia na kidijiti katika kusaidia utekelezaji wa mipango ya sekta ya afya, ni hatua sahihi katika kufikia Malengo ya Maendeleo Endelevu (SDGs) Namba 3 na mpango wa afya kwa wote.Aliwaeleza washiriki wa mkutano huo kuwa kuwekeza katika sekta ya afya na teknolojia sahihi za kidijiti ni muhimu kwa maendeleo ya jumuiya nzima, lakini pia utekelezaji wa Mkataba wa EAC hususani Kifungu cha 118 kinachotaka kuwepo kwa ushirikiano katika sekta ya afya, na vipengele vingine ninavyohusu soko la pamoja. Nimefurahi kuona kwamba mkutano huu, siyo tu kwamba unahudhuriwa na wanasayansi kutoka Afrika Mashariki pekee, lakini pia umewaleta pamoja washiriki na wajumbe kutoka Afrika nzima na nje ya Afrika. Naamini mkutano huu utawapatia fursa ya kubadilishana taarifa kuhusu maendeleo ya sasa na kuja na mbinu za kukuza teknolojia za ubunifu ambazo zitaharakisha kufikia mpango wa maendeleo endelevu,  alisema Samia.Kwa kuwa sayansi na teknolojia ni nyenzo muhimu katika kushughulikia changamoto zinazoikabili sekta ya afya, Samia aliwapongeza waandaaji wa mkutano huo kwa kuchagua kaulimbiu inayoendana na wakati, inayosema  Teknolojia kwa ajili ya mageuzi ya mifumo ya afya na kufikia Maendeleo Endelevu ya Umoja wa Mataifa. Kwa mujibu wa Makamu wa Rais, kaulimbiu hiyo imekuja wakati mwafaka ambao dunia iko katika mageuzi ya nne ya viwanda, ambapo matumizi ya sayansi na teknolojia yanaongoza katika nyanja zote.Alisema suala la kuwa na maendeleo endelevu halitawezekana, kama uwekezaji katika teknolojia za kisasa hautafanyika ili kuzisaidia nchi hizo kuwa na majibu na ufumbuzi kwa matatizo na changamoto nyingi za kiafya kwa umma.Samia alisema Tanzania tayari imeshaanza kujenga mfumo wa kidijiti wa huduma za afya kupitia Wizara ya Afya na taasisi zilizopo chini ya wizara hiyo, ikiwemo Bohari Kuu ya Dawa (MSD), Mfuko wa Taifa wa Bima ya Afya (NHIF) na Mamlaka ya Chakula na Dawa (TFDA).Alisema matumizi ya kidijiti yameiwezesha serikali kufuatilia usafirishaji wa dawa tangu zinaponunuliwa na hadi zinapopokelewa katika eneo husika.Lakini, pia kupitia NHIF, imesaidia katika usimamizi wa uanachama wa mteja, madai na mchango na kupitia TFDA, imesaidia kupata taarifa za uagizaji bidhaa na uuzaji nje bidhaa pamoja na kupata taarifa kimtandao kuhusu madhara yanayotokana na matumizi ya dawa na vipodozi. Kuhusu kile kinachofanyika katika taasisi zetu, tumeweka mfumo wa usimamizi wa hospitali katika hospitali zote za serikali. Mfumo huu hutoa taarifa za wakati na unaweza kufuatilia hali ya mgonjwa na akiba ya dawa, hivyo tumekuwa na matokeo mazuri tangu tuanze matumizi ya mfumo wa kidijiti ikiwemo kuboresha huduma za afya, kuongeza ufanisi na kuokoa muda na kuimarisha usalama wa taarifa,  alieleza Makamu wa Rais.Samia aliwaeleza washiriki hao kuwa ufanisi katika kutekeleza mpango huo wa kikanda, unategemea siyo tu ufanisi wa uratibu kutoka kwa Tume ya Utafiti wa Afya ya Afrika Mashariki, bali pia kutoka kwa nchi washirika wa EAC, washirika wa maendeleo na kila mdau wa sekta ya afya katika nchi washirika.