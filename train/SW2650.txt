 TAKRIBANI wiki mbili, Jeshi la Polisi mkoani Kilimanjaro, limekamata zaidi ya kilo 560 za dawa za kulevya aina ya mirungi ikiwa kwenye magari matatu na pikipiki moja.Kukamatwa kwa dawa hizo kumetokana na Polisi kubaini mbinu mpya za usafirishaji wa dawa hizo ikiwemo kutumia mabegi ya wanafunzi.Wasafirishaji wamekuwa wakibeba mgongoni mikoba ya madaftari iliyojaa mirungi.Akizungumza na waandishi wa habari mkoani hapa, Kamanda wa Polisi Kamishna Msaidizi wa Polisi, Hamis Issah amesema, wasafirishaji hao pia wamebadili mifumo ya magari yao ya kisasa ili kupata maeneo ya kuficha dawa hizo.Akifafanua zaidi Kamanda alisema wasafirishaji hao hutumia mbinu ya kujaza kwenye magari, pili ya kutoboa magari kabisa, tatu kama mwanafunzi nyingine kama ni kujifunga PoP iliyosheheni mirungi.Alisema baadhi ya wamiliki wa magari yakiwamo ya kifahari aina ya Toyota Land Cruiser, Toyota Alphasad, Toyota Vanguard huyafanyia mabadiliko ili kurahisisha ubebaji wa mirungi.Aidha Kamanda Isah alitoa onyo kwa wamiliki wa magari ya abiria kutojiingiza katika mtego wa kusafirisha dawa hizo kwa hasara watakayopata ni kubwa.Alisema katika tukio hilo watuhumiwa tisa wakiwemo wanawake wawili wamekamatwa wakiwa na jumla ya kilogramu 64 baada ya askari polisi kupekua magari matatu ya abiria yaliyokuwa yakitokea Moshi kwenda Arusha.Kutokana na tuhuma za kusafirisha dawa hizo, Kamanda Issah amewataja wanaoshikiliwa hadi sasa kuwa ni pamoja na Ibrahim Masuli, Godfrey Richard, Chrispin Baltazar, Fanuel Hamad na Jackline Mushi huku wengine wakiwa ni Lucy Petro, Nuru Haruna, Silvesta Fabian na Minyari Miandei.Alisema kwa sasa askari wameamua kupekua magari yote yakiwemo ya abiria huku akiwataka abiria kutoa ushirikiano kwa jeshi la Polisi pindi wanapoona mizigo yenye shaka ili kuwaondolea adha ya kuchelewa kufika safari zao.