 SHULE 11 zenye upungufu mkubwa wa vyumba vya madarasa katika Halmashauri ya Jiji la Dodoma, zimetakiwa kukamilisha ujenzi wa madarasa ili wanafunzi wa awamu ya pili waanze masomo Februari 2, mwaka huu.Akipokea taarifa ya Halmashauri ya Jiji la Dodoma iliyosomwa na Kaimu Mkurugenzi wa Jiji, Hidaya Maeda, Mkuu wa Mkoa huo Dk Binilith Mahenge, aliagiza madarasa hayo yanatakiwa kukamilika ili wanafunzi 2,610 waliobaki waanze masomo mapema. Aliwataka viongozi wa wilaya akiwemo mkuu wa wilaya na mkurugenzi wake, kufuatilia ujenzi huo mara kwa mara ili kuhakikisha majengo hayo yanakamilika mapema.Akitoa taarifa mbele ya Mkuu wa Mkoa, Dk Mahenge, Kaimu Mkurugenzi Meada alisema Halmashauri ya Jiji la Dodoma, inakusudia kujenga madarasa mapya 20. Katika ujenzi huo pia watajenga madarasa mawili katika shule ya sekondari mpya ya Iyumbu ambayo yapo katika hatua nzuri. Halmashauri pia imejipanga kukarabati madarasa sita ambayo halmashauri imepewa katika Shule ya Sekondari Viwandani na tayari mifuko 80 ya saruji ipo. Maeda alisema halmashauri hiyo imejipanga kukamilisha majengo ya maabara ili kutoa nafasi kwa madarasa yanayotumika kama maabara na vifaa vitolewe katika madarasa hayo, ili yatumike kama ilivyokusudiwa.Katika mkakati huo wa Halmashauri ya Jiji, pia zipo shule zinazokamilisha majengo ya maabara na madarasa ili kupatikana vyumba vya wanafunzi waliobaki kuanza masomo mapema wiki mbili zijazo. Maeda alizitaja shule za sekondari kuwa ni pamoja na Mnadani vyumba viwili, Umonga (2), Ntyuka (1), Viwandani (1), Makole (1), Nzuguni (1), Sechelela (1), Mlimwa (1), Kiwanja cha Ndege (1) na Lukundo (1). Shule hizi zote zina fedha kwa ajili ya ukamilishaji wa maabara, halmashuuri inaendelea kupeleka fedha kadiri ya mahitaji hadi kuhakikisha maabara hizo zinakamilika na kutumia,  alisema. Maeda alisema mkakati huo ukikamilika yatapatikana madarasa 40 katika upungufu wa madarasa 52 ,ambao halmashauri hiyo ina upungufu wa madarasa. Hivyo yatabaki madarasa 12 ambayo yatatakiwa pia kukamilika.Akizungumza mara baada ya kupokea ripoti hiyo, Mkuu wa Mkoa, Dk Mahenge aliwataka viongozi wa halmashauri hiyo kukamilisha majengo hayo mapema ili ifikapo Februari 2, mwaka huu na wanafunzi wawe wameanza masomo ya kidato cha kwanza. Akizungumza baada ya Mkuu wa Mkoa kutoa maagizo, Mkuu wa Wilaya ya Dodoma, Patrobas Katambi alisema halmashauri hiyo ilikuwa na jumla ya wanafunzi 8,038 waliofaulu mitihani ya darasa la saba, kati yao wanafunzi 5,428 walitakiwa kuanza masomo katika awamu ya kwanza.