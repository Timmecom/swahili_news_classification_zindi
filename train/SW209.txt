 MWIGIZAJI maarufu nchini Wema Sepetu ameachiwa huru kuendelea na shughuli zake za filamu baada ya Bodi ya Filamu kujiridhisha kuwa ametekeleza adhabu waliyompa kwa asilimia 75.Wema alifungiwa tangu Oktoba mwaka jana kujihusisha na filamu kwa muda usiojulikana, baada ya kusambaa kwa picha yake kwenye mitandao ya kijamii iliyokuwa na maudhui ya ngono.Akizungumzia kumfungulia msanii huyo jana, Katibu Mtendaji wa Bodi ya Filamu nchini Joyce Fisoo amesema: Kuna masharti kadhaa tuliyompa ya adhabu ametekeleza na tumeridhishwa tukiamini sasa hivi matukio yake hayatajirudia. Masharti tuliyompa ni pamoja na kumtaka atuandikie changamoto anazopata kwenye kazi yake ambapo alieleza kukosa fedha za kutoa filamu yake iliyopita na rushwa ya ngono. Pia, alieleza mafanikio ni kupata tuzo za sinema zetu kupitia filamu ya Heaven Sent, pamoja na kueleza shughuli za kijamii anazofanya,  amesema.Pia, amesema Wema ambaye ni Miss Tanzania 2006, ameahidi kubadilika na kwamba itaendelea kumfuatilia mwenendo wake kwani bado asilimia 20 ambazo anatakiwa kuzitekeleza.Fisoo alisema lengo la serikali sio kumkomoa mtu bali ni kumsaidia na kumtaka msanii huyo kutobweteka na kuahidi iwapo msanii huyo atarudia matukio yake atachukuliwa hatua kali zaidi.Kwa upande wake, Wema alisema  nadhani mnajua jinsi ninavyoipenda kazi yangu, naihusudu, naithamini kwa hiyo mtegemee vitu vingi sana vipya kutoka kwangu vizuri, nawaahidi watanzania kuwa sitowaangusha .Amesema:  Watanzania waendelee kuniunga mkono, watu wanaamini bado ninaweza, naomba niwahakikishie wasitegemee mambo mabaya tena, .Wema alitambulishwa katika sanaa ya uigizaji mwaka 2007 na marehemu Steven Kanumba na kuanza kuonekana katika filamu ya Point of No Return.Ameigiza pia katika filamu nyingine nyingi kama Red Valentine, White Maria, Tafrani, Sakata, Crazy Tenant, Diary, Lerato, Dj Benny, Basilisa zilizompatia umaarufu na mafanikio makubwa.