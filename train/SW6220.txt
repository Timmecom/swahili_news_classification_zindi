 VIONGOZI wa kidini na kijadi mkoani Rukwa wanakiri kuwa mitandao ya kijamii imesababisha kuvunjika kwa ndoa nyingi za vijana ambao wengi wao wamechumbiana na kuoana baada ya kufahamiana kwa kipindi kifupi kupitia mitandao hiyo.Aidha, wameeleza kuwa hata familia zao zikiingilia kati na kupinga wasifunge ndoa kwa kuwa wamefahamiana kipindi kifupi wakiwasiliana kupitia mitandao ya kijamii, baadhi yao hutishia kujiua, kunywa sumu au kujinyonga.Viongozi hao walibainisha hayo katika mahojiano maalumu yaliyohusu ndoa kando ya kikao kazi cha kujadili mkakati shirikishi wa kutokomeza ukatili dhidi ya wanawake na watoto Rukwa kilichoandaliwa na kuratibiwa na shirika lisilo la kiserikali la Plan International kupitia Mradi wa Uzazi Salama Rukwa kilichofanyika hapa jana.Mwenyekiti wa kikao hicho alikuwa Mkuu wa mkoa, Joachim Wangabo aliyewakilishwa na Katibu Tawala wa Mkoa, Bernard Makali na kuhudhuriwa pia na wataalamu kutoka Wizara ya Afya, Maendeleo ya Jamii, Jinsia, Wazee na Watoto. Akizungumza na gazeti hili, Paroko wa Kanisa la Kristu Mfalme, Padri Kanuti Mwageni alikiri kuwa ndoa nyingi za vijana zinavunjika huku kipaumbele chao kikiwa starehe wakati wa sherehe za harusi, lakini wanashindwa kuvumiliana ndoa zao pindi zinapokumbwa na changamoto.  Mitazamo na kipaumbele chao ni harusi, baada ya hapo wengi wao hawako tayari kustahimili changamoto za ndoa huku wakiwa hawaelewi nini maana ya ndoa, na baadhi yao wakiwa wamefahamiana muda mfupi kupitia mitandao ya kijamii kabla ya kuoana,  alieleza Padri Mwageni. Naye Shehe wa Mkoa, Rashid Akilimali anakiri kuwa mmonyoko wa maadili miongoni mwa vijana unasababisha ndoa zao kuvunjika akisisitiza kuwa huo ni ukaliti kwa sababu ndoa haziwezi kuvunjika bila kugombana.  Kwa sasa vijana wengi wanafahamiana kupitia mitandao ya kijamii, safarini na pia masomoni kwa muda mfupi, kisha wanapokwenda kujitambulisha kwa wazazi wao wakikataliwa kufunga ndoa wanatishia kujiua,  alisema Shehe Akilimali. Aliongeza,  dini zote duniani haziombei ndoa kuvunjika hivyo wazazi na vijana wao wanapaswa kujiandaa kiroho kwa kufuata mafundisho na maelekezo ya dini zao.  Chifu wa Ulungu, Mtono IV anakiri kuwa vijana wengi hawafundwi kabla ya kuoana kwa mujibu wa mila na desturi za kabla la Wafipa zinazokataza kukutana kimwili kabla ya kuoana na kusababisha ndoa zao kuvunjika kwa sababu wanafahamiana muda mfupi kupitia mitandao ya kijamii kabla ya kuoana.