 JUMLA ya Sh bilioni 22.4 zimetolewa na serikali ya China kwa ajili ya ujenzi wa Chuo cha Mafunzo ya Elimu na Mafunzo ya Ufundi Stadi (VETA) mkoani Kagera na ujenzi huo utachukua miezi 18 kuanzia sasa.Hayo yalibainika jana wakati Katibu Mkuu wa Wizara ya Elimu, Sayansi, Teknolojia na Ufundi, Dk Leonard Akwilapo alipokuwa akisaini makubaliano na Mwakilishi wa China nchini, Yuan Lin jijini Dar es Salaam jana.Kabla ya kusaini mkataba huo, Dk Akwilapo alisema chuo hicho kitakachojengwa kwa ngazi ya mkoa kina uwezo wa kupokea wanafunzi takribani 1,000, kati ya hao wanafunzi 400 watakuwa kozi ndefu na waliobakia kozi fupi. Ujenzi huu wa chuo ni ngazi ya mkoa. Utakuwa na majengo ya kufundishia, mabweni ambayo yatachukua wanafunzi 200, kantini, nyumba za walimu na viwanja vya michezo,  alisema Dk Akwilapo.Akwilapo alisema wizara haitasita kusimamisha miradi, ambayo mwenendo wake hauridhishi kwa kuangalia mikataba inasemaje. Mkurugenzi Mkuu wa Veta nchini, Dk Pancras Bujulu alisema wamefurahi kupokea mradi huo wa ujenzi wa chuo hicho. Alisema Mkoa wa Kagera tayari umeweka miundombinu ya barabara, umeme na maji. Alisema ujenzi utakapokamilika, mkoa huo utakuwa na kituo cha kisasa.Alisema hivi sasa wanachuo 20 wapo nchini China kwa ajili ya kuongeza ujuzi na mafunzo zaidi. Alisema chuo hicho kitakapokamilika, kitakuwa msaada kwa vijana wa mkoa huo na mikoa jirani.Alisema Kagera wanazalisha kahawa, ndizi, samaki na useremala na walikuwa wakikosa mafunzo bora ya kuboresha maeneo yao ya kazi. Alisema VETA inatarajia kuanza miradi mingine katika maeneo ya Ngorongoro, Kongwa, Nyasa na Kasulu na lengo ni kuifikia nchi nzima.Mwakilishi wa China nchini, Yuan Lin alisema nchi hizo mbili zimekuwa na uhusiano wa muda mrefu katika siasa, jamii na uchumi. Alisema kwa sasa China inaunga mkono jitihada za Rais John Magufuli katika kuelekea Tanzania ya viwanda, kwa kujenga chuo hicho ambacho kitakuwa msaada mkubwa kwa vijana.