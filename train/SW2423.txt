 TIMU ya soka ya Taifa, Taifa Stars jana ilianza mazoezi kwenye Uwanja wa Taifa kwa ajili ya kujiandaa na michuano ya fainali za kombe la mataifa Afrika  Afcon  zinazotarajiwa kufanyika Misri kuanzia Juni 21, mwaka huu. Akizungumza jana kocha wa timu hiyo, Emanuel Amunike alisema watakuwa wakifanya mazoezi mara mbili kwa siku.  Tumeanza mazoezi leo (jana) na wachezaji wa Azam FC, Lipuli FC natarajia wataingia jioni ya leo (jana) na wachache ambao wana ruhusa ya kucheza mchezo wa hisani wa nahodha Mbwana Samatta,  alisema Amunike.Pia alisema watafanya mazoezi kila siku na Juni 7 au 8 wanatarajia kwenda Misri kucheza mchezo wa kirafiki na wenyeji Misri  The Pharao .  Tukiwa Misri tutacheza michezo ya kirafiki ya kimataifa na wenyeji Misri Juni 13 na mchezo mwingine Juni 16 na timu ambayo itatajwa baadae,  aliongeza Amunike. Taifa Stars ambayo ipo kundi moja na Senegal, Algeria na Kenya imegharamiwa kambi na kampuni ya Motisun Group kwa siku zote itakazokaa kabla ya kuelekea Misri huku kampuni ya Romario Sports 2010 Ltd ikidhamini kwenye jezi.