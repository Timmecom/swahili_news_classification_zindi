 MWENYEKITI wa Chama cha Demokrasia na Maendeleo (Chadema), Freeman Mbowe na Mbunge wa Tarime Mjini, Ester Matiko wamepelekwa gereza la Segerea, Dar es Salaam baada ya Mahakama ya Hakimu Mkazi Kisutu jijimi humo kuwafutia dhamana kutokana na kuruka masharti yadhamana.Watakaa huko hadi Mahakama Kuu Kanda ya Dar es Salaam itakapotoa uamuzi kwa rufaa waliyokata. Hakimu Mkazi Mkuu Mahakama ya Hakimu Mkazi Kisutu, Wilbard Mashauri jana aliahirisha usikilizaji wa kesi ya msingi ambayo ni ya uchochezi ili kusubiri uamuzi wa Mahakama Kuu kama itabatilisha uamuzi wa Mahakama ya Kisutu au kuukubali uamuzi huo wa kuwafutia dhamana washitakiwa hao.Akitoa uamuzi wa kufuta dhamana, Hakimu Mashauri alisema kuwa Novemba Mosi na Novemba 8, mwaka huu washitakiwa hao walishindwa kufika mahakamani hapo bila kutoa sababu za msingi.Alisema jana Mbowe wakati akijitetea kuhusu kutofika kwake aliieleza mahakama kuwa alipofika Washington DC nchini Marekani Oktoba 31, mwaka huu aliumwa ghafla ugonjwa wa moyo na daktari alimshauri asisafiri kwa muda mrefu kwa ndege wakati huo akiwa anasubiri ahadi ya kumwona daktari.Hakimu Mashauri alisema jambo hilo ni uongo kwa sababu katika hati yake ya kusafiria ilionesha kuwa Mbowe alisafiri kutoka Marekani na Novemba 2, mwaka huu alikwenda Brussels nchini Ubelgiji wakati huo alitakiwa kufika mahakamani Novemba Mosi mwaka huu.Pia alisema licha ya Mbowe kutakiwa kupumzika, nyaraka yake ya matibabu ilionesha Novemba 8, mwaka huu ndio alipata matibabu Dubai, Umoja wa Falme za Kiarabu (UAE) huku akijua alitakiwa kufika mahakamani. Haiwezi kuingia akilini daktari alizuia mshitakiwa kuruka na ndege kutokana na ugonjwa wake lakini aliweza kwenda Ubelgiji ambako alikaa kuanzia Novemba Mosi hadi 6, mwaka huu na kusafiri tena kwenda Dubai kwa ajili ya matibabu,  alisema Hakimu Mashauri.Alisema anaungana na upande wa mashitaka kwamba Mbowe hakwenda kwenye mkutano anaoudai badala yake alikuwa na safari zake ndipo akapata ugonjwa huo na kwamba mdhamini wake aliidanganya mahakama kuwa mshitakiwa alienda Afrika Kusini akiwa mahututi na hakuweza kuzungumza.Hakimu Mashauri alisema suala la Mbowe la kusafiri muda mrefu inaonesha ameidharau mahakama kwa sababu amezungumza mambo ya uongo. Kwa mshitakiwa Matiko, Hakimu Mashauri alisema nchi inaongozwa na sheria na ni matakwa kwamba mshitakiwa akikabiliwa na makosa ya jinai pamoja na vyeo vyao, wanatakiwa kuwepo mahakamani.Alisema maelezo aliyoyatoa mshitakiwa kwa nini asifutiwe dhamana hayakidhi matakwa ya yeye kushindwa kuhudhuria mahakamani na kuwa wanaleta dharau.  Mahakama imeamua mshitakiwa wa kwanza na wa tano (Mbowe na Matiko), dhamana yao imefutwa,  alisema na kuamuru waende rumande.Baada ya mahakama kutoa uamuzi huo, Wakili wa utetezi, Peter Kibatala alidai wana kusudio la kukata rufaa dhidi nchini ya kifungu cha 161 cha Mwenendo wa Makosa ya Jinai namba 20 kilichorekebishwa mwaka 2002 kinachoeleza amri zote za dhamana zinaweza kukatiwa rufaa au kufanyiwa marejeo na Mahakama Kuu.Katika rufaa yao iliyowasilishwa chini ya hati ya dharura katika Mahakama Kuu Kanda ya Dar es Salaam, Wakili Kibatala kwa niaba ya washitakiwa alidai kuwa wana sababu nne za kupinga uamuzi wa Hakimu Mashauri ikiwemo mahakama kutowapa nafasi wadhamini ya kujieleza kwa mujibu wa sheria.Pia alidai mahakama imekosea kuwafutia dhamana washitakiwa kwa sababu Novemba 12, mwaka huu Mbowe na Matiko walifika mahakamani bila kukamatwa na kuwa chini ya ulinzi.Alidai masharti ya dhamana waliyopewa washitakiwa ni kinyume na sheria. Wakati kesi hiyo ikiendelea, mshitakiwa Heche hakuwepo mahakamani kwa sababu anauguliwa na mkewe ambaye amefanyiwa upasuaji mdogo wa kujifungua. Mdhamini wa mshitakiwa huyo wa nane, alidai mke wa Heche amelazwa Hospitali ya Kananga mkoani Mwanza kwa tatizo la uzazi na alitakiwa kujifungua juzi na kuwa hana mtu mwingine wa kumwangalia.Alidai Heche ameandika barua ya kutaka kesi hiyo iendelee bila yeye kuwepo mahakamani hapo. Mawakili wa serikali wakiongozwa na Wakili wa Serikali Mkuu, Faraja Nchimbi akisaidiana na Wakili wa Serikali Mkuu, Paul Kadushi, Wakili wa Serikali, Simon Wankyo na Wakili wa Serikali Mkuu, Dk Zainab Mango waliomba kesi ya msingi ianze kusikilizwa, wana shahidi na wako tayari kuendelea.Akitoa pingamizi, Wakili Kibatala aliomba mahakama iahirishe kesi hiyo kwa sababu hawako tayari kuendelea na usikilizwaji wa kesi hiyo na kwamba mahakama ijielekeze kuwapatia nakala ya uamuzi. Alidai washitakiwa wana haki ya kupeleka rufaa Mahakama Kuu hivyo wanataka mchakato uanze mara moja ili kuipeleka mahakamani.Akijibu hoja hiyo, Wakili Nchimbi alidai hoja za ahirisho zinakosa nguvu za sheria na taratibu kwani mara ya mwisho shauri hilo likiwa linaahirishwa mahakama ilisema inaahirishwa kwa ajili ya uamuzi na kuendelea na usikilizwaji.Alidai kuwa masuala yanayohusiana na dhamana ni tofauti na kusikilizwa kwa kesi hiyo hivyo Mahakama itupilie mbali maombi hayo na iruhusu kuendelea kusikilizwa.Akitoa uamuzi kuhusu kuendelea kusikilizwa au kuahirishwa kwa kesi hiyo, Hakimu Mashauri alisema wataahirisha kesi ya msingi kusubiri maamuzi ya Mahakama Kuu na watahakikisha mwenendo wa kesi na uamuzi huo unatolewa haraka.