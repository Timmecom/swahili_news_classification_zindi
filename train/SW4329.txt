 MABINGWA wa kihistoria Yanga wamepania kuendeleza rekodi ya kushinda dhidi ya Kagera Sugar katika mchezo wa Ligi Kuu ya soka Tanzania utakaochezwa leo kwenye uwanja wa Kaitaba, Kagera.Yanga msimu uliopita ilishinda michezo miwili ya nyumbani na ugenini dhidi ya timu hiyo. Mchezo wa raundi ya kwanza ugenini ilishinda 2-1 na raundi ya pili ikiwa nyumbani ikashinda 3-0.Ukiachilia mbali takwimu hizo, pia, msimu huu tangu kuanza kwa ligi haijapoteza mchezo wowote. Yanga inaingia kwenye mechi hiyo ikiwa nafasi ya pili kwenye msimamo wa ligi ikiwa ba pointi 29 baada ya kucheza michezo 11 ikishinda tisa na kutoka sare mbili. Kingine ni kwamba imeanza vyema kampeni za kusaka ushindi kwa mechi za ugenini vizuri baada ya mchezo uliopita dhidi ya Mwadui kushinda 2-1 kwenye uwanja wa Kambarage Shinyanga.Kocha Mkuu wa Yanga Mwinyi Zahera alisema anazo taarifa za wapinzani wake hivyo wamejipanga vizuri ingawa anafikiri hautakuwa mchezo rahisi.  Lengo letu ni kushinda mchezo dhidi ya Kagera, tunajua ni timu ya aina gani, tunataka kushinda ili kulinda rekodi yetu ya kutopoteza, tumefanya maandalizi mazuri kwa ajili ya kupambana na kupata pointi tatu, alisema.Yanga ina wachezaji wengi wanaoweza kufunga kama Haritier Makambo, Mrisho Ngassa, Ibrahim Ajibu na hata mabeki au viungo kutegemea na nafasi wanayopata. Kagera Sugar haijafanya vizuri katika michezo mitano iliyopita, imeshinda mmoja, imepata sare mbili na kupoteza miwili.Inashika nafasi ya 10 kwenye msimamo, ikiwa na pointi 17 baada ya kucheza michezo 13, kushinda mitatu, sare nane na kupoteza miwili. Yeyote ana nafasi ya kushinda kulingana na walivyojipanga katika mchezo huo. Ikiwa ni Yanga itashinda itaikaribia Azam kwa pointi na kuzidi kuipa presha.