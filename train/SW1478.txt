 SERIKALI iko katika hatua ya mwisho ya makubaliano na Benki ya Dunia (WB) kwa ajili ya utekelezaji wa Programu ya Kuimarisha Milki za Ardhi ikiwa ni katika kuhakikisha ardhi inatumika kwa tija. Hayo yalibainishwa jana bungeni na Waziri wa Ardhi, Nyumba na Maendeleo ya Makazi, William Lukuvi wakati akiwasilisha hotuba ya bajeti kwenye wizara yake kwa mwaka 2019/20. Wizara imeomba kupitishiwa bajeti ya Sh bilioni 62.69 kwa mwaka wa Fedha 2019/2020 ambapo zaidi ya Sh bilioni 27.3 zikitengwa kwa ajili ya utekelezaji wa miradi ya maendeleo huku ikiweka lengo la kukusanya Sh bilioni 180. Katika hotuba yake alisema ifikapo Agosti mwaka huu, Mkoa wa Dar es Salaam utaanza kutoa hati za kielektroniki hii ni baada ya kukamilisha ufungaji wa mfumo kwenye halmashauri zote za manispaa ya mkoa huo. Alisema programu hiyo ambayo awali ilikuwa itekelezwe kwa mwaka wa fedha 2018/2019 itakuwa ni nyenzo muhimu katika kuleta mageuzi sekta ya ardhi ikiwamo kuondoa na kudhibiti migogoro ya matumizi ya ardhi miongoni mwa watumiaji, kupanua wigo wa mapato ya serikali na kuhakikisha ardhi inatumika kwa tija. Alisema pia kwa mwaka mpya wa fedha NHC, inaendelea na mikakati endelevu ya kuuza nyumba za makazi na linatarajia kujenga nyumba 1,000 katika jiji la Dodoma. Aidha, Lukuvi alisema imeandaa mfumo maalumu wa kieletroniki utakaowezesha kutoa leseni za makazi zinazotambulika kisheria kwa kutumia simu janja ikiwa ni mkakati wa kukabiliana na matapeli wa ardhi.   Mfumo huo utawezesha urahisi kwenye utambuzi wa vipande vya ardhi mijini pamoja na taarifa za wamiliki na umeanza kutekelezwa katika jiji la Dar es Salaam na utaendelea kutumika nchi nzima. Hadi kufikia Mei 15 mwaka huu, vipande vya ardhi vya matumizi mbalimbali 150,000 vimesajiliwa.  Lukuvi alisema mfumo huo utawapa wananchi uhakika wa miliki zao na kuwezesha ardhi zao kutumika kama mtaji wa kiuchumi na kwa mwaka wa fedha 2019/20 wizara yake inakusudia kusajili hatimiliki na nyaraka za kisheria 152,000. Aidha, Lukuvi alisema Shirika la Nyumba la Taifa(NHC) linakuja na mfumo wa  Mpangaji Mnunuzi  ili kuwezesha wananchi wa kada mbalimbali kumiliki nyumba za makazi. Lukuvi alisema katika kipindi cha utekelezaji wa bajeti hiyo, wizara itatekeleza kazi mbalimbali ikiwemo kuimarisha mifumo ya TEHAMA ya utunzaji kumbukumbu na kuboresha taarifa za ardhi.Alisema kazi nyingine ni kurahisisha ukadiriaji kodi ya pango la ardhi na tozo zitokanazo na sekta ya ardhi kwa kutumia vifaa vya kieletroniki vinavyohamishika. Lukuvi alitaja majukumu mengine ambayo wizara imepanga kuyatekeleza ni kuhakikisha watu wote wa mjini wenye nyumba na ardhi isiyopimwa wanarasimishwa na kupewa hati na leseni za makazi.Akiwasilisha maoni ya Kamati ya Kudumu ya Bunge ya Ardhi, Maliasili na Utalii, Mjumbe wa Kamati hiyo, Shaban Shekilindi kamati iliipongeza serikali kwa kubuni mradi wa kujenga nyumba 1,000 kupitia Shirika la Nyuma la Taifa (NHC) kwa ajili ya makazi jijini Dodoma ambalo ni makao makuu ya nchi.Kwa upande wa maoni ya kambi rasmi ya upinzani bungeni, msemaji wa kambi hiyo kwenye Wizara ya Ardhi, Nyumba na Maendeleo ya Makazi, Wlifred Lwakatare, upinzani unaamini katika mfumo wa umiliki ardhi ambao kila mwananchi atamiliki ardhi na rasilimali zake juu na chini ya ardhi hiyo.