 NAIBU Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile ameitaka Bohari ya Dawa (MSD) kuhakikisha inasambaza dawa kwa wakati, ili kuepusha tatizo la dawa kuisha muda wake wa matumizi zikiwa kwenye maghala yao.Dk Ndugulile alisema hayo juzi baada ya kufanya ziara katika ghala la MSD Kanda ya Kaskazini na kushuhudia dawa nyingi zimeisha muda wake wa matumizi na nyingine muda wake unakaribia kuisha.Alisema ametembelea baadhi ya hospitali mkoani hapa na kuona wagonjwa wanaambiwa wakanunue baadhi ya dawa muhimu, wakati zipo kwenye ghala na nyingine muda wake wa kutumika umeisha.Dk Ndugulile alisema jambo hilo halivumiliki na kuwataka wasisubiri mpaka dawa za bure au zilizonunuliwa na serikali ziishe muda wake wa matumizi, wahakikishe wanaweka utaratibu wa kuzisambaza kwa wakati ili zisiharibike zikiwa kwenye maghala yao.Alisema dawa zinazokaribia kuharibika wazipeleke kwa wateja ambao wanaweza kuzitumia kwa muda mfupi, ikishindikana wazigawe bure na zilizoisha muda watafute kibali cha kuziteketeza.  Ni bora dawa zitumike bure kuokoa maisha ya Watanzania kuliko zikabaki na kuharibika kwenye maghala, hii dhambi sitawasamehe na serikali haitavumilia jambo hili,  alisema.Aidha alisema vipimo vingi havifanyiki katika hospitali kwa sababu hakuna vitendanishi, hivyo wawasiliane na wateja hasa katika hospitali za wilaya ili kuhakikisha vipimo vyote vinapatikana.Kaimu Meneja wa MSD Kanda ya Kaskazini, Billy Singano, alisema bohari hiyo inahudumia vituo vya afya 488, hospitali mbili maalum na hospitali tatu za rufaa katika mikoa ya Kilimanjaro, Arusha na Manyara. Alisema ongezeko la dawa limefikia asilimia 80 na wanahakikisha dawa zinapofika zinafungwa na kupelekwa kwa wateja kulingana na uhitaji wao. Pia wamerahisisha utendaji wa kazi kwa kufunga mfumo ambao watoa huduma wote wanaona idadi ya dawa zilizopo katika ghala lao.