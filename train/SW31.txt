 WAZIRI wa Ujenzi, Uchukuzi na Mawasiliano, Isaack Kamwelwe amewaagiza watendaji wa wizara hiyo na wa Shirika la Reli Tanzania (TRC) kuandaa kwa kuwajengea uwezo na kutoa mafunzo kwa watumishi ili waendeshe na kusimamia Mradi wa Reli ya Kisasa (SGR).Kamwelwe alitoa agizo kwa watendaji hao juzi katika hotuba yake ya kufungua mkutano wa Baraza la Wafanyakazi la Sekta ya Uchukuzi lililofanyika mjini hapa. Alisema itakuwa ni jambo lisilokubalika iwapo mradi huyo utakuwa umekamilika wakati watumishi wa kuuendesha na kuusimamia watakuwa hawapo. Alisema sekta ya uchukuzi hivi sasa inatekeleza mradi mkubwa wa kiuchumi wa ujenzi wa reli ya kisasa na hivi sasa upo katika hatua nzuri ya utekelezaji.Alisema kwa mujibu wa Taarifa ya Uchumi ya Mwaka 2017, sekta ya usafirishaji na uhifadhi wa mizigo ilikua kwa asilimia 16.6 na kuchangia asilimia 4.3 katika Pato la Taifa. Pia alisema katika ukokotoaji wa fahirisi ya bei kwenye kapu la bidhaa za walaji kwa mwaka 2015, sekta ya uchukuzi ilichukua nafasi ya pili kwa kuchangia asilimia 9.5. Pia alisema licha ya kuchangia katika ukuaji wa uchumi wa jumla, sekta ya uchukuzi ni muhimu katika kuchochea mwelekeo wa bei za bidhaa na huduma mbalimbali. Nimeeleza haya kuhusu umuhimu wa sekta ya uchukuzi ili kuwakumbusha na kuwasisitiza juu ya suala la wizara kuwa na mabaraza ya wafanyakazi,  alisema.  Ni wajibu wa mabaraza haya kama vyombo vya ushauri na usimamizi kuhakikisha kuwa waajiri na watumizi wanatambua wajibu na hazi zao na wanazingatia maadili ya utumizi wa umma ili kuleta matokea ya utendaji wa kazi wenye tija, staha na upendo,  alisema Kamwelwe.Aliwaomba wawe na ushirikiano ulio hai kati ya wizara na Taasisi zilizo chini yake ili watekeleze maelekezo ya Ilani ya Uchaguzi ya Mwaka 2015 na Mpango wa Taifa wa Miaka itano na maagizo ya viongozi wakuu wa kitaifa. Licha ya hayo, waziri pia alitumia fursa hiyo kuzitaka Menejimenti ya Kampuni ya Ndege Tanzania (ATCL) nay a TRC kutoa huduma zilizo bora na zinazokidhi viwango na kuwaomba wafanyakazi na wananchi kutumia huduma zake kama chaguo lao la kwanza katika usafiri wa anga na mizigo mikubwa.Kwa upande wake, Mwenyekiti wa Baraza la Wafanyakazi Sekta ya Uchukuzi, Dk Leonard Chamuriho, alisema huo ni mkutano wa kwanza katika mwaka wa fedha wa 2018/2019 wa kujadili utekelezaji wa Bajeti ya Serikali ya 2018/2019 na kupata ufafanuzi wa utekelezaji wa miradi ya maendeleo na masuala yanayohusu sekta ya uchukuzi. Alisema sekta ya uchukuzi imefanikiwa kwa kiasi kikubwa kutekeleza Ilani ya Uchaguzi ya CCM ya Mwaka 2015, Awamu ya Pili ya Mpango wa Taifa wa Miaka Mitano na maelekezo mbalimbali ya viongozi wakuu.