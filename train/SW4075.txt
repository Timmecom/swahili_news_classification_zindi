 BAADA ya kipigo cha bao 1-0 dhidi ya Mbao FC, mabingwa watetezi wa Ligi Kuu Bara, Simba wameahidi kujipanga tena ili waweze kurekebisha makosa yao na kupata ushindi katika mchezo wao wa kesho Jumapili dhidi ya Mwadui F C katika Uwanja wa CCM Kambarage, Shinyanga.Pia Simba wamewataka mashabiki wao kutulia na kuiunga mkono timu hiyo katika kipindi hiki kigumu cha kupoteza mchezo dhidi ya Mbao FC. Bao pekee la mchezo huo, lilifungwa na Said Khamis kwa mkwaju wa penalti katika dakika ya 26 baada ya kipa Aishi Manula kumchezea rafu Pastory Athnas na mwamuzi Jonesia Rukya kutoka Kagera kutoa penalti.Akizungumzia mchezo huo juzi mratibu wa Simba, Abbas Ally alisema licha ya kupoteza mchezo huo, lakini bado wana matumaini ya kufanya vizuri katika mchezo ujao kesho. Katika michezo yake miwili ya ugenini, Simba haijafanya vizuri baada ya kutoka sare ya bila kufungana dhidi ya Ndanda FC wikiendi iliyopita na juzi ikapoteza dhidi ya Mbao FC.Kwa upande wake beki wa Simba, Mohamed Hussein  Tshabalala  alisema anawaomba wadau na wapenzi wa klabu hiyo wasichoke wala kukata tamaa, bali waendelee kuisapoti timu yao.Alikiri matokeo hayo kutokuwa kuwa mazuri kwao yamewaumiza sana, lakini walijitahidi kufuata maelekezo ya kocha wao, lakini matokeo ndio yalikuwa hivyo, na wanachoshukuru wamemaliza mchezo salama. Msemaji wa Simba, Haji Manara, alisema kuwa pamoja na kupoteza mchezo huo, lakini bado hawajakata tamaa na harakati za kutetea taji hilo ambalo wanalishikilia hivi sasa.Manara alisema japo kufungwa kunauma na siyo matokeo mazuri lakini wamekubaliana na matokeo hayo na timu yao inaendelea na maandalizi ya mchezo unaofuata dhidi ya Mwadui F C, ambao utapigwa Jumapili kwenye uwanja wa CCM Kambarage Shinyanga. Katika msimamo wa Ligi Kuu, Simba SC ipo katika nafasi ya tano ikiwa na alama saba baada ya michezo minne.Timu hiyo imeshinda mechi mbili dhidi ya Mbeya City na Tanzania Prisons katika Uwanja wa Taifa. Simba imetoka sare ya bila kufungana mechi moja dhidi ya Ndanda na imepoteza mechi moja dhidi ya Mbao juzi.Simba SC imefunga mabao matatu na kufungwa bao moja. Mfungaji wa bao pekee la mchezo huo, Said Khamis alisema anafurahia kuifunga Simba kwa kuwa timu hiyo ni kama timu zingine alizowahi kuzifunga. Aliwapongeza pia wachezaji wake kwa ushirikiano wao jambo ambalo liliwapelekea kuweza kuibuka na ushindi.Kocha Mkuu wa timu ya Mbao, Amri Saidi aliwapongeza vijana wake kwa ushindi na aliahidi kuwa wataendelea kupambana. Alisema pia anawapongeza wadau na wapenzi wa soka wa klabu yao kwa sapoti yao kwa timu yake. Mbao FC inayodhaminiwa na Kampuni ya G f trucks & eq uipment ipo katika nafasi ya kwanza katika msimamo wa Ligi Kuu baada ya kushinda mechi tatu na kupoteza mchezo mmoja dhidi ya JKT Tanzania.