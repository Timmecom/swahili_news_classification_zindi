 UONGOZI wa Azam FC uko mbioni kumalizana na Kocha Mkuu wa KMC ya Kinondoni, Etienne Ndayiragije kuchukua nafasi ya Hans van Pluijm aliyeondolewa kukinoa kikosi hicho katikati ya msimu.Azam walimuondoa Pluijm na msaidizi wake, Juma Mwambusi baada ya timu hiyo kufanya vibaya na kuikabidhi timu hiyo kwa makocha wazawa, Abdul Mingange na Iddi Cheche.Akizungumza Dar es Salaam jana, Msemaji wa Azam, Jaffar Idd alikiri kuwa wapo katika mazungumzo na makocha kibao akiwemo Ndayiragije na wakikubaliana wataliweka hadharani jina la kocha waliyekubaliana naye. Ni kweli tuko katika mazungumzo na makocha wengi, akiwemo huyo wa KMC, lakini tutakapokubaliana naye tutaliweka jina lake hadharani,  alisema Idd. Pia alisema baada ya kusaini na kukabidhiwa majukumu ataanza kufanya akishirikiana na benchi la ufundi. Naye Kocha msaidizi wa Lipuli FC ya Iringa, Suleiman Matola anatajwa kwenda kuchukua nafasi ya Ndayiragijje katika kikosi cha KMC.Baada ya kuifikisha Lipuli FC fainali ya Kombe la Shirikisho la Soka Tanzania (TFF), Azam Sports Federation Cup (ASFC), Matola ambaye nahodha wa zamani wa Simba ameitwa na na Halmashauri ya Manispaa ya Kinondoni Dar es Salaam kwa ajili ya kuinoa timu hiyo, ambayo itashiriki michuano ya Kombe la Shirikisho Afrika baada ya Tanzania kuongezewa nafasi.