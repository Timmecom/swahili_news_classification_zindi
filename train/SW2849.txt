 WAPINZANI wa Simba kwenye robo fainali za michuano ya Ligi ya Mabingwa wanatarajiwa kujulikana leo wakati Shirikisho la Soka Afrika (Caf) litakapochezesha droo ya michuano hiyo pamoja na ile ya Kombe la Shirikisho.Simba ilifuzu hatua hiyo ikiwa ya pili kundi D kwa kufikisha pointi 9 nyuma ya Al Ahly ya Misri iliyomaliza kinara wa kundi hilo kwa kufikisha pointi 10.Mechi iliyoipeleka Simba robo fainali ilikuwa dhidi ya AS Vita ya Congo DR iliyofanyika Uwanja wa Taifa Dar es Salaam mwishoni mwa wiki iliyopita na Simba kushinda mabao 2-1.Droo hiyo itafanyika Cairo, Misri ambapo Simba itawakilishwa na Ofisa Mtendaji Mkuu wake, Crecentius Magori na Mwenyekiti Swedi Nkwabi walioondoka nchini jana.Simba ambayo jana ilitarajia kukipiga na Ruvu Shooting ikiwa ni mechi ya Ligi Kuu Bara, ina uwezekano mkubwa wa kukutana na timu vigogo wa Afrika waliomaliza wa kwanza katika Kundi A, B na C ambao ni TP Mazembe ya DR Congo, Wydad Casablanca ya Morocco au mabingwa watetezi, Esperance ya Tunisia.Wekundu hao wana uwezekano wa kukutana na timu hizo kutokana na kumaliza wa pili katika Kundi D lililoongozwa na Al Ahly ya Misri. Vinara wa kundi hupambanishwa na washindi wa pili katika makundi mengine.Simba inayonolewa na Mbelgiji, Patrick Aussems pia itaanzia nyumbani kutokana na kumaliza wa pili katika mechi hizo zinazotarajiwa kuanza kutimua vumbi Aprili 5 mpaka 6, mwaka huu kabla ya mechi za marudiano zitakazopigwa wiki moja baadaye.Kama ilivyo kwa Aussems ambaye alifunguka kuwa vijana wake wapo tayari kukutana na timu yoyote ndivyo alivyokaririwa Magori akieleza kuwa wapo tayari kupewa kigogo yoyote kwa kuwa wapo vitani na walizifahamu changamoto hizo tangu awali hivyo hawana budi kuzipokea kwa mikono miwili.