 NAHODHA wa timu ya soka ya taifa, Taifa Stars na Klabu ya Aston Villa ya England, Mbwana Samatta amewaomba mashabiki Watanzania kuacha kutoa maneno ya kashfa au yenye malengo mabaya yanayoweza kusababisha mahusiano mabovu uwanjani na wachezaji wenzake.Samatta ametoa wito huo jana kwenye kurasa zake za mitandao ya kijamii kufuatia mashabiki wengi Watanzania kuendelea kutoa maneno hayo kwa kuandika kwenye mitandao ya kijamii ya Villa kwa kuwatolea maneno makali baadhi ya wachezaji wakidai hawakumpa ushirikiano Samatta katika mechi alizocheza.Samatta alisema hafurahishwi na hali hiyo ingawa anafahamu mashabiki wanapenda afanye vizuri kwenye timu hiyo lakini anawaomba waache na kama wataendelea wanaweza kumtengenezea mazingira magumu na wachezaji wenzake. Mashabiki wa soka Tanzania nafahamu kuwa mnanipenda kijana wenu na mnapenda nifanye vizuri katika timu yangu mpya, lakini nawaomba muache kutoa maneno ya kashfa au yenye malengo mabaya na timu na wachezaji, binafsi sifurahishwi nayo,  aliandika Samatta kwenye kurasa zake.Katika mtandao huo wa Villa mashabiki wengi Watanzania wanamlalamikia mchezaji, Jack Grealish ambaye ni kiungo mchezeshaji kwenye kikosi hicho baada ya kushindwa kuonesha ushirikiano kwa kumpasia pasi za mwisho kwenye mchezo uliopita dhidi ya Bournemouth FC ambao hata hivyo Villa walipoteza kwa mabao 2-1 huku Samatta akipachika bao la kufutia machozi.Samatta awali kabla ya mchezo huo, alishatoa kauli kwa Watanzania akiwataka kuwa na uvumilivu kwenye kipindi hiki kwani amejiunga na timu mpya amekutana na wachezaji wapya hivyo anahitaji muda wakutengeneza muunganiko na maelewano mapya na wenzake.Grealish ndiye mchezaji tegemeo kwa sasa ndani ya kikosi hicho amefunga mabao saba akiwazidi wengine na kutoa pasi tano zalizozaa mabao.