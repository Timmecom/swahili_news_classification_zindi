 SERIKALI imejipanga kuweka eneo maalumu kwa ajili ya uwekezaji wa viwanda vya mifuko mbadala ya plastiki. Lengo la hatua hiyo ni kukamata fursa iliyopo nchini, baada ya katazo la mifuko hiyo ya plastiki katika nchi za Jumuiya ya Afrika Mashariki (EAC).Kupatikana kwa eneo hilo, kutawezesha nchi kuzalisha bidhaa hizo kwa wingi na kuuza katika soko la Afrika Mashariki, ambapo nchi wanachama walikubaliana kusitisha matumizi ya mifuko hiyo kwa lengo la kulinda mazingira.Wakati Tanzania ikitangaza kusitishwa kwa mifuko hiyo kuanzia Juni mosi mwaka huu, nchi nyingine za jumuia hiyo ikiwemo Kenya na Rwanda, tayari zimeshachukua hatua hiyo. Uganda, Burundi na Sudan Kusini zinaendelea na michakato ya kufanya uamuzi huo.Akizungumzia uwekezaji kwenye mifuko ya plastiki, Waziri wa Nchi katika Ofisi ya Waziri Mkuu (Uwekezaji), Angella Kairuki alisema katazo la serikali kuzuia mifuko ya plastiki ni fursa kubwa kwa watanzania.Alisema watahakikisha wanaweka makatazo mengi, hata kwa mifuko ya karatasi inayotoka nje ya nchi ili kulinda soko la uzalishaji wa ndani kwa wawekezaji watakaojitokeza pamoja na wajasiriamali.Alitoa ombi kwa Ofisi ya Rais Tawala za Mikoa na Serikali za Mitaa (Tamisemi) kuona fursa hiyo, kwa kutenga maeneo maalumu kwa ajili ya viwanda vya mifuko ya karatasi ili kuhakikisha ifikapo Juni 1, mwaka huu, maeneo ya uwekezaji yanakuwa yapo tayari.Pia alitaka kutafuta fedha ili Watanzania kuwekeza katika fursa hiyo muhimu, kwa kutengeneza mifuko inayotokana na karatasi na teknolojia mbalimbali nyingine.Kairuki alisema inakadiriwa Watanzania wanatumia mifuko bilioni tatu. Kwa wastani Mtanzania mmoja anatumia mfuko mmoja au miwili kwa wiki.Wengine wanatumia mpaka mitano hadi kumi, hivyo soko ni kubwa na fursa ni nyingi.Alieleza kuwa wamearifiwa kuwa kuna mashine kati ya milioni mbili na tano za kutengeneza mifuko hiyo mbadala.Kwamba Shirika la Kuhudumia Viwanda Vidogo (SIDO) limeeleza kuwa wanazo fursa mbalimbali watakazosaidia katika kuwekeza katika mifuko hiyo.Akizungumzia suala hilo, Naibu Waziri wa Tamisemi, Mwita Waitara alikaribisha wawekezaji, kwani maeneo ya uwekezaji yako katika mikoa na halmashauri zote nchini kulingana na aina ya uwekezaji.Alisema mwekezaji anaweza kuonana na uongozi wa halmashauri husika, ambapo atakutana na wahusika kujadiliana aina ya uwekezaji na mazingira yake kisha kupatiwa eneo.Naibu Waziri wa Viwanda na Biashara, Stella Manyanya alisema katika kukamata fursa hiyo, wanamtaka mwekezaji wa Kiwanda cha Karatasi Mgololo, kuanza kutengeneza karatasi nyepesi pia kwa ajili ya mifuko na madaftari. Alisema kiwanda hicho, kitaongeza thamani kwa kuondoa vikwazo visivyo vya lazima ili kupata mafanikio zaidi kwenye fursa hiyo .Hivi karibuni, Waziri Mkuu, Kassim Majaliwa alisema kuanzia Juni mosi mwaka huu, itakuwa ni marufuku kutengeneza, kuingiza, kuuza na kutumia mifuko ya plastiki kwa ajili ya kubeba bidhaa za aina yoyote na matumizi yake yatakoma ifikapo Mei 31, 2019.Alisema amemuagiza waziri anayesimamia masuala ya mazingira, ikiwemo kuzungumza na wadau wenye viwanda vya kutengeneza mifuko ya plastiki kwa ajili ya kuhakikisha jambo hili linatekelezwa kwa haraka.Wametoa fursa ya viwanda, kubadilisha teknolojia, wauzaji kuondoa mzigo uliopo, Ofisi ya Waziri wa Nchi, Makamu wa Rais itajiandaa kutumia kanuni chini ya Sheria ya Mazingira ili kulifanya katazo hili kuwa na nguvu ya kisheria. Tunachukua hatua hii ili kulinda afya ya jamii, wanyama, mazingira na miundombinu dhidi ya athari kubwa zinazotokana na taka za plastiki,  alisema.Alibainisha kuwa serikali inatambua kwamba kuna baadhi ya bidhaa, lazima zifungwe kwenye vifungashio vya plastiki na kwamba vifungashio kwa bidhaa hizo havitapigwa marufuku.