 TANZANIA imeendelea kung ara kwa kuongoza kuwa nchi ya amani zaidi Afrika Mashariki (EAC).Hiyo ni kwa mujibu wa ripoti ya Global Peace Index (GPI) iliyotolewa na Taasisi ya Uchumi na Amani (IEP) yenye makao yake makuu mjini Sydney, Australia.Ripoti hiyo iliyotolewa wiki iliyopita, inaonesha Tanzania imeshika nafasi ya saba kuwa nchi yenye amani kwa nchi za kusini mwa Jangwa la Sahara na duniani imeshuka kutoka nafasi ya 51 mwaka 2018 hadi nafasi ya 54 mwaka 2019 kati ya nchi 163. Iceland, New Zealand, Uholanzi, Austria, Denmark, Canada, Singapore, Slovenia, Japan na Jamhuri ya Czech ni nchi zilizoorodheshwa kwenye ripoti hiyo kuwa ni nchi zenye amani zaidi duniani.Kwa upande wa Afrika Mashariki, Tanzania inaongoza ikifuatiwa na Rwanda ambayo imeshika nafasi ya pili huku ikiwa imeshika nafasi ya 17 kwa nchi za kusini mwa Jangwa la Sahara.Uganda inashika nafasi ya tatu kwa amani kwa upande wa Afrika Mashariki na inashika nafasi ya 23 kwa nchi za kusini mwa Jangwa la Sahara, huku Kenya ikishika nafasi ya nne Afrika Mashariki na 28 katika nchi za kusini mwa Jangwa la Sahara.Nchi zilizoshika nafasi za juu katika eneo la Jangwa la Sahara ni Mauritius, Botswana, Malawi, Ghana, Zambia na Sierra Leone.Kwa mujibu wa ripoti hiyo, nchi zilizo na kiwango cha chini cha amani ni Burundi, Chad, Cameroon, Mali, Nigeria, Jamhuri ya Kidemokrasia ya Congo (DRC), Somalia na Sudan Kusini.Ripoti ya GPI inaonesha kuwa dunia imekuwa na amani zaidi, ikiwa ni kwa mara ya kwanza katika kipindi cha miaka mitano, ikiwa imepanda kwa asilimia 0.09.Kwa mujibu wa ripoti hiyo, ongezeko la amani limetokana na kupungua kwa migogoro mikubwa duniani, hali iliyofanya kupungua kwa idadi ya vifo kutokana na migogoro ya ndani.Mara ya mwisho ambapo dunia iliripotiwa kuwa na amani ni mwaka 2013, huku nchi 98 zilielezwa kufanya vizuri katika eneo hilo. Iceland yenyewe imeendelea kuongoza duniani, nafasi iliyoishikilia tangu mwaka 2008.