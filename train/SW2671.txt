 ZAIDI ya wakazi 20,000 wa Kata ya Vigwaza, Chalinze wilayani Bagamoyo wamenufaika na elimu ya sheria na haki za binadamu na msaada wa kisheria unaotolewa na wasaidizi wa kisheria Mkoa wa Pwani.Huduma hiyo ni sehemu utelekezaji wa Mradi wa Msaada wa Kisheria unaoratibiwa na shirika lisilo la kiserikali la Centre for Environmental and Legal Governance moja ya mashirika zaidi ya 50 yanayojishughulisha na utoaji wa huduma za kisheria nchini chini ya Mradi unaofadhiliwa na Shirika la Legal Services Facility (LSF).Akizungumza na waandishi wa habari hivi karibuni waliotembelea mradi huo huko Vigwaza, Mwenyekiti wa Kituo cha Wasaidizi wa Kisheria-Kata ya Vigwaza, Bakari Fundileo, alisema mradi huo ulianza Mwaka 2016, unahusisha kata 15 zilizopo katika Halmashauri ya Chalinze. Kwa mujibu wa mwenyekiti huyo, wananchi zaidi ya 20,000 wamepata elimu kuhusu masuala ya kisheria na msaada wa kisheria, hatimaye kuwakwamua katika matatizo mbalimbali ya kisheria. Utekelezaji wa mradi huu upo chini ya shirika la CELG na unakwenda vizuri kwa sababu mwitikio wa wananchi ni mkubwa sana,  alisema Fundileo, na kuongeza kuwa  kesi nyingi tunazokutana nazo zinahusu mirathi, migogoro ya mashamba, ukatili wa kijinsia, matatizo ya ndoa na matunzo ya watoto.  Alisema katika utekelezaji wa mradi huo wananchi wanapatiwa elimu ya msaada wa kisheria na haki za binadamu kupitia matamasha ya michezo, mikutano katika magulio na kutembea nyumba kwa nyumba. Mwaka huu pekee tumeweza kuwafikia zaidi ya wananchi 20,000 kwa kutoa elimu ya kisheria na msaada wa kisheria na kupanua kwa kiasi kikubwa uelewa wa wananchi kuhusu mambo ya sheria na haki zao, hasa wanawake katika Mkoa wa Pwani,  aliongeza Fundileo. Alifafanua kuwa kabla ya kuanza shughuli hizo, wasaidizi wa kisheria walipata mafunzo kutoka CELG na yaliwawezesha kupanua uelewa kuhusu mambo ya sheria, haki za binadamu, Katiba ya nchi, taratibu na kanuni na pamoja na sheria mbalimbali ambapo zinawawezesha kuwahudumia wananchi wenzao kwa ufanisi mkubwa.Kwa upande wake, Katibu wa Kituo wa Kituo cha Msaada wa kisheria Vigwaza, Pazi Ally Pazi alisema kesi walizotatua Mkoa wa Pwani ni migogoro ya ndoa, matunzo ya watoto na unyanyasi wa kijinsia, na kwamba  tunaendelea kuzishughulikia kwa kiasi kikubwa ili familia zirudi kwenye mstari.   Moja ya tatizo kubwa katika Mkoa wetu huu ni mfumo dume ambao unawatenga wakina mama katika kurithi mali za waume zao ambao wametangulia mbele za haki. Lakini tunaendelea kutoa elimu na msaada wa kisheria ili wanawake waweze kupata haki zao,  aliongeza Pazi.Mmoja wa waathirika wa unyanyasaji wa kijinsia, Salma Said (45) alisema baada ya mgogoro wa ndoa na mumewe alipeleka malalamiko kwenye kituo cha usaidizi wa kisheria.  Mme wangu aliitwa, tukasuluishwa na baadae alirudi kutoa matunzo ya motto. Kwa kweli wasaidizi kisheria wamenisaidia sana kupata haki zangu na mwanangu,  alisema Salma.Naye Alfonsi Amani (82) wa Kitongoji cha Kambini alisema wasaidizi wa kisheria wamemsaidia na mgogoro wake wa mpaka wa shamba na jirani yake umekwisha kwa amani baada ya kuingia kwenye meza ya majadiliano. Wasaidizi hao wa kisheria wanatoa huduma katika kata 15 ambazo ni Vigwaza, Pera, Ubena, Msata, Bwilugu, Msoga, Talawanda, Lugoba, Miono, Mkanga, Kibindu, Kimange, Kiwangwa, Mandila na Mbwewe.