 MSHAMBULIAJI wa Klabu ya Mbeya City FC, Eliud Ambokile amesaini mkataba wa miaka mitatu na nusu kuitumikia timu ya TP Mazembe ya Jamhuri ya Kidemokrasia ya Congo kuanzia msimu ujao.Mazembe ambao ni miongoni mwa timu vigogo Afrika wamenyaka saini ya mchezaji huyo kwa kitita cha Sh milioni 50, ikiwa ni kujibu mapigo kwa nyota wa Yanga, Ibrahim Ajibu baada ya kupiga danadana kujiunga na miamba hiyo. Usajili huo umekuja katika kipindi hiki ambacho timu nyingi zimekuwa zikifanya maboresho ya kusuka vikosi vyao kwa ajili ya msimu ujao.Kabla ya kujiunga na Mazembe, awali nyota huyo alipelekwa kwa mkopo Afrika Kusini alikojiunga na Black Leopard na kurejea tena Mbeya City. Ambokile ni miongoni mwa nyota waliokuwa wanafumania nyavu katika upachikaji mabao kwenye mechi za Ligi Kuu Tanzania Bara, jambo lililowafanya Mazembe kuvutiwa na sifa za mchezaji huyo. TP Mazembe wamethibitisha kuwa Ambokile ni miongoni mwa wachezaji wao watakaoshiriki mashindano ya Kombe la Kagame wakiwa na timu hiyo mwezi ujao nchini Rwanda.