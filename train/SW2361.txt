 MAJONZI jana yalitawala kwenye Uwanja wa Taifa jijini Dar es Salaam baada ya Simba kutolewa katika michuano ya Ligi ya Mabingwa wa Afrika, licha ya kutoka sare ya bao 1-1 na UD do Songo ya Msumbiji.Simba imetolewa kwa kanuni baada ya kutoka suluhu na Ud Songo katika mchezo wa mwanzo uliofanyika Beira, Msumbiji na jana kutoka sare ya 1-1, hivyo Simba imeondolewa kwa faida ya bao la ugenini.Bao lililowatoa Simba lilipatikana katika dakika ya 13 lilifungwa na Luis Miquissone kwa mpira wa adhabu ndogo, baada ya mchezaji wa Simba kumkwatua mchezaji wa Songo.Pamoja na Simba kupata bao la kusawazisha kwa penalti iliyopigwa na Erasto Nyoni na kurudisha matumaini kwa wapenzi wao kuwa huenda timu yao ingepata bao la ushindi dakika za mwisho kama walivyokuwa wakifanya katika mechi za msimu uliopita.Kocha wa Simba, Patrick Aussems alisema baada ya mchezo huo kuwa, timu yake ilijitahidi kucheza vizuri na kutengeneza nafasi nyingi za kufunga, lakini hawakuwa na bahati ya kufunga.Alisema baada ya kutolewa katika mashindano ya kimataifa, sasa Simba wanaelekeza nguvu zao katika Ligi Kuu na Kombe la Azam Federation (FA Cup) ili kufanya vizuri na kupata tena nafasi ya kucheza mashindano ya kimataifa msimu ujao.Alisema walijitahidi kufanya mabadiliko lakini bahati haikuwa yao na wametolewa katika mashindano ya kimataifa na sasa wanaangalia mbele katika mashindano ya nyumbani.Kocha UD Songo alisema baada ya mchezo huo kuwa walijipanga kuishambulia Simba kwa nguvu na kuijengea presha ili watoe mwanya wa kufunga,  na hilo ndilo lililotokea kwani presha ilipozidi tulipata bao. Simba ilikuwa ikipewa nafasi kubwa ya kusonga mbele baada yua msimu uliopita kucheza hadi robo fainali ya Ligi ya Mabingwa wa Afrika na sasa imeisia katika hatua ya awali na kushindwa hata kucheza raundi ya kwanza.Wekundu hao wa Msimbazi imekuwa timu ya pili ya Tanzania kutolewa, baada ya KMC katika michuano ya Kombe la Shirikisho wakati Yanga wakitinga raundi ya kwanza baada ya kuitoa Township Rollers ya Botswana kwa kuifunga 1-0 na Azam kusonga mbele baada ya kuifunga Fasil ya Ethiopia kwa mabao 3-1.Kikosi cha Simba: Aishi Manula, Gadiel Michael, Erasto Nyoni, Pascal Wawa, Salum Kapombe, Deo Kanda, Sharaf Shiboub, Jonas Mkude, Francis Kahata/Hassan Dilunga, Meddie Kagere na Clatous Chama.