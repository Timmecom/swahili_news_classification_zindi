 TIMU ya Taifa ya soka ya wanawake chini ya umri wa miaka 20, Tanzanite leo inashuka kwenye Uwanja wa Gelvandale, Port Elizabeth, Afrika Kusini kucheza mchezo wa kwanza mashindano ya COSAFA dhidi ya Botswana. Tanzanite iliondoka juzi ikiwa na wachezaji 20 kwenda Afrika Kusini na jana imefanya mazoezi ya mwisho na wachezaji wameahidi kuipeperusha vema bendera ya taifa ili mwisho wachukue kombe japo wao wanashiriki kama timu mwaliko. Akizungumza jana kwa njia ya mtandao kocha wa timu hiyo Bakari Shime alisema walifika salama Afrika Kusini na jana walifanya mazoezi kujiandaa na mchezo wa kwanza dhidi ya Botswana.  Tumefanya mazoezi leo (jana) kujiweka sawa na kuondoa uchovu wa safari na wachezaji wana morali kubwa na wameahidi kushinda mchezo wa kesho dhidi ya Botswana,  alisema Shime. Baada ya mchezo wa leo Tanzanite itashuka tena dimbani Agosti 4 kucheza na eSwatini na mchezo wa mwisho katika makundi itacheza na Zambia Agosti 6 kwenye Uwanja wa Wolfson. Jana wenyeji Afrika Kusiniwalitarajiwa kufungua pazia kwa kucheza na Zimbabwe na Namibia dhidi ya Msumbiji.Tanzania ipo kundi B pamoja na timu za Botswana, Zambia na eSwatini na kundi A lina timu za Afrika Kusini, Namibia, Zimbabwe na Malawi.