 MAREKANI imesema iko pamoja na Tanzania katika kuijenga na mkakati wake ni kuongeza maradufu uwekezaji wa biashara katika Afrika.Aidha, sekta binafsi inatarajiwa kushuhudia mabadiliko makubwa kutokana na juhudi zinazofanywa na serikali huku maboresho makubwa ya kikodi na kwenye vivutio mbalimbali maalumu katika uwekezaji yakianza kuonekana. Hayo yalielezwa katika majadiliano ya kibiashara kati ya Tanzania na Marekani; yaliyofanyika hivi karibuni jijini Dar es Salaam ambayo baadhi ya wachumi na wanadiplomasia wameyataja kuwa ni afya kwa sekta binafsi. Serikali ya Marekani tuko pamoja kujenga Tanzania yenye usawa  mkakati wa serikali nzima ya Marekani ni kuongeza maradufu ya uwekezaji wa biashara barani Afrika kuongeza tabaka la kati la Afrika, alisema Kaimu Balozi wa Marekani nchini, Dk Inmi Patteson.Kwa mujibu wa Patteson, mazungumzo hayo ya kibiashara yaliendana na uzinduzi nchini Msumbiji kuhusu mkakati wa Rais wa Marekani unaofahamika kama  Prosper Africa  (Stawisha Afrika) ambao ni wa serikali unaolenga kuongeza maradufu biashara na uwekezaji kati ya Marekani na Afrika. Nimefurahi kuona mawaziri watatu kwenye mazungumzo ya leo. Inaonesha kwamba serikali ya Tanzania inabaki pamoja nasi kwa hiyo tuko pamoja kujenga Tanzania,  alisema. Akizungumza kwenye mjadala huo, Waziri wa Nchi, Ofisi ya Waziri Mkuu na Uwekezaji, Angella Kairuki alisema serikali inajionea fahari kwa maboresho ya kikodi na vivutio vya uwekezaji yaliyoanza kuonekana siku chache tangu Rais John Magufuli alipofanya kikao na wafanyabiashara. Nafurahi kwa niaba ya serikali kuona ndani ya siku tano au sita tangu rais alipofanya kikao Ikulu, tumeweza kushuhudia maboresho makubwa ya kikodi, katika vivutio mbalimbali maalumu katika uwekezaji,  alisema.Alisisitiza,  Tumeshuhudia kikao cha tarehe saba (Juni) pamoja na majukumu mengi aliyo nayo, rais alitenga muda wake Rais amekuwa akihakikisha sekta binafsi inaendelea kulelewa bila kubagua ni mwekezaji kutoka nje ya nchi au ndani .Alisema jitihada anazofanya rais pamoja na mawaziri na viongozi wakuu ni kuhakikisha kunakuwa na sekta iliyo imara huku serikali ikitambua kwamba sekta binafsi lazima ilelewe.Kairuki alisema ndiyo maana pia mawaziri wanaendelea kuangalia namna ya kufikia wawekezaji kuhakikisha wanatatua changamoto zitakazobainika. Alisema kikubwa ambacho serikali inafanya katika awamu mbalimbali ni kuvutia mazingira ya uwezekaji na kuhakikisha mifumo na sera za nchi zinatabirika.  Mapambano yetu ni kuhakikisha mifumo yetu na sera zinatabirika,  alisema.Lengo ni kuwa na mfumo imara ya kuvutia wawekezaji unaokwenda sambamba na uwekezaji katika miundombinu wezeshi kama ambavyo Rais Magufuli ametilia mkazo. Waziri wa Mambo ya Nje na Ushirikiano wa Afrika Mashariki, Palamagamba Kabudi, alisema mabadiliko yote yanayofanywa kuvutia uwekezaji ni uamuzi wa serikali yenyewe. Ni maamuzi yetu wenyewe, ni sisi wenyewe tumefanya tathimini ya hali ya nchi na kuona nini kifanyike ili kuboresha mazingira siyo kwa Marekani tu bali kwa watu wote wanaotaka kuwekeza Tanzania; Wawe ni wageni au raia,  alisema.