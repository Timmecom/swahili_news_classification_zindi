 SIMBA jana ilifungwa mabao 5-4 na Sevilla ya Hispania katika mechi ya kimataifa ya kirafiki iliyochezwa kwenye uwanja wa Taifa Dar es Salaam.Mechi hiyo ilikuwa na kasi muda wote na wachezaji wa timu zote walishambuliana kwa zamu hali iliyofanya kuwe na funga nikufunge ambapo nahodha wa Simba John Bocco alichaguliwa kuwa mchezaji bora wa mechi hiyo. Simba ilikuwa vizuri mpaka kipindi cha kwanza ilikwenda mapumziko ikiwa mbele kwa mabao 3-1 lakini wakajikuta wakimaliza mechi hiyo kwa kufungwa idadi hiyo ya mabao.John Bocco aliifungia Simba bao la kuongoza katika dakika ya nane akiunganisha mpira wa kross wa Meddie Kagere. Dakika nane baadae, Kagere aliongeza bao la pili baada ya kuuwahi mpira uliorudishwa kwa kipa wa Sevilla na kuujaza wavuni.Sergio Escudero wa Sevilla aliifungia timu yake bao katika dakika ya 24 baada ya kutokea piga nikupige langoni mwa Simba. Bocco aliifungia Simba bao la tatu katika dakika ya 32 akiunganisha pasi ya Kagere. Kipindi cha pili kilianza kwa mabadiliko ambapo Simba iliwatoa Paschal wawa, Zana Coulibaly na Emmanuel Okwi na nafasi zao kuchukuliwa na Yusuf Mlipili, James Kotei na Nicholas Gyan.Nayo Sevilla iliwatoa Jesus Navas, Sergio Escudero, Simon Kjaer na Wissam Yedder na nafasi zao kuchukuliwa na Aleix Vidal, Guilherme Arana, Ibrahim Amadou na Bryan Gil. Dakika nne baada ya kuanza kipindi cha pili, Sevilla ilipata bao lililofungwa na Manuel Nolito akiunganisha pasi ya Brian Gil. Sevilla wakiendelea kutafuta bao la tatu, walijikuta wakiongezwa bao la nne na Clatous Chama aliyefunga baada ya kuunganisha krosi ya Bocco.Sevilla haikukata tamaa, dakika ya 84 ilipata bao la tatu kupitia kwa Amadou akitumia vema makosa yaliyofanywa na beki ya Simba. Bao la nne la Sevilla lilifungwa na Munir Haddad na huku Simba wakionekana kurizika na sare hiyo, Sevilla walifunga bao la tano katika dakika ya 90 kupitia kwa Manuel Nolito. Kocha wa Simba Patrick Aussems jana alifanya mabadiliko mengi ambapo pia dakika ya 62 alitoka Haruna Niyonzika na Jonas Mkude na nafasi zao kuchukuliwa na Hassan Dilunga na Mzamiru Yassin.