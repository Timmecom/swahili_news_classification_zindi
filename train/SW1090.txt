 WAZIRI Mkuu, Kassim Majaliwa amewataka Waislamu nchini waendeleze utulivu, amani na uadilifu waliouonesha katika kipindi cha Mwezi Mtukufu wa Ramadhani kwani kwa kufanya hivyo, watasaidia kukuza umoja wa kitaifa, uchumi na kuboresha huduma za jamii.Amesema ni vema Waislamu wakatambua uadilifu waliouonesha wakati wa mfungo wa Mwezi Mtukufu wa Ramadhani ni silaha muhimu kuimarisha maendeleo na kudumisha haki, umoja, usawa, upendo na utulivu nchini.Waziri Mkuu, Majaliwa alitoa kauli hiyo juzi kwenye Baraza la Idd el Fitr katika ukumbi wa Hoteli ya Tanga Beach Resort, jijini Tanga.  Nawasihi kuyaenzi mema yote mliyoyafanya Mwezi Mtukufu wa Ramadhan,   amesema.Kadhalika, Waziri Mkuu alizipongeza taasisi za Kiislamu na imani nyingine ambazo zimejenga shule ili kuchangia maendeleo ya elimu kitaifa.Hata hivyo, amesisitiza kuwa bado kuna haja ya kuongeza shule nyingine na vyuo zaidi pamoja na kuziboresha zilizopo ili kusaidia jitihada za Serikali kuboresha huduma za jamii nchini.Alisema licha ya juhudi inazozichukua, serikali peke yake haina uwezo wa kueneza huduma za jamii kama vile elimu, afya na maji kila pembe.Alisema, inapotokea taasisi za Kiislamu au madhehebu mengine yakaweka mikakati ya kueneza huduma hizo, Serikali itaziunga mkono juhudi hizo na kuchangia ufanisi wake.Wakati huo huo, alilitaka Baraza Kuu la Waislamu Tanzania (Bakwata) lichukue hatua kuhakikisha huduma nyingi za maendeleo na za kijamii zinaifikia mikoa mingi ya pembezoni. Huu ni wakati muafaka kutafakari ni namna gani Watanzania wa maeneo mengine nao watanufaika na uwepo wa huduma mbalimbali kama vile elimu, afya na nyinginezo,  alisema.Mufti wa Tanzania, Shehe Mkuu Aboubakar Zubeir bin Ally alitumia fursa hiyo kuwataka Waislamu wote nchini wabadilike na waache mazoea ili wasonge mbele kielimu na kiuchumi.Alisema ni vema kwa Waislamu wakajiimarisha kiuchumi kwani kutawaondolea changamoto za kuendesha shughuli zao mbalimbali na hivyo watajiletea maendeleo na kuboresha maisha yao.Mbali na wito huo pia aliwataka Waislamu wote wahakikishe wanatii mamlaka yaliyo juu yao, viongozi walio madarakani, wa kiserikali na dini kama ilivyoamrishwa na Mwenyezi Mungu Mkurugenzi Mkuu wa Taasisi ya Kupambana na Kuzuia Rushwa (Takukuru), Diwani Athuman alisema ili nchi iendelee kuwa na amani, utulivu na usalama Watanzania wote hawana budi kuungana kupiga vita vitendo vya rushwa. Rushwa ni dhambi kubwa na hukumu yake mbele ya Mwenyezi Mungu ni moto kwa sababu rushwa ni kipingamizi kikubwa cha maendeleo. Hivyo tuungane kupinga rushwa ndani ya nchi yetu kama Rais John Magufuli anavyotuongoza,  Diwani aliwaasa Waislamu.Dk Shein awafagilia WawakilishiKatika hatua nyingine, Rais wa Zanzibar, Dk Ali Mohamed Shein ameeleza kuridhishwa na michango inayotolewa na wajumbe wa Baraza la Wawakilishi katika kikao cha Bajeti ya Serikali kwa Mwaka wa Fedha 2019/2020.Amesema michango ya wawakilishi imelenga kuzipatia ufumbuzi kero na matatizo ya wananchi katika majimbo yaoa ya uchaguzi.Alisema hayo katika Baraza la Iddi el Fitr lililofanyika katika ukumbi wa Shehe Idriss Abdull Wakil. Alisema wajumbe wa Baraza la Wawakilishi wanafanya kazi waliyotumwa na wapiga kura katika majimbo ya uchaguzi.Alisema kazi kubwa ya wajumbe wa Baraza la Wawakilishi ni kupokea kero za wananchi na kuziwasilisha kwa serikali kufanyiwa kazi.Aliwataka kuongeza bidii ya kuibua hoja mbalimbali na kuziwasilisha serikali kwa mawaziri husika waliomo katika Baraza la Wawakilishi ili zipatiwe ufumbuzi wake.  Mheshimiwa Spika wa Baraza la Wawakilishi, Zubeir Ali Maulid nimeridhika na kazi kubwa unayoifanya kuliendesha Baraza la Wawakilishi zaidi kuisimamia serikali na kuona inatekeleza majukumu yake kwa wananchi,   alisema.Dk Shein aliwataka wananchi kusubiri bajeti ya serikali yake mwaka wa fedha 2019/2020 ambayo inatarajiwa kuwasilishwa barazani hapo na Waziri wa Fedha na Mipango, Balozi Mohamed Ramia Abdiwawa Juni 20, 2019.Alisema bajeti imejipanga ikiwa imekusanya mambo mengi ya ustawi wa jamii kuimarisha huduma za afya na shule, pamoja na kujikita katika kuleta maendeleo na miundombinu.Kikao cha Baraza la Wawakilishi kinaendelea Chukwani mjini Unguja ambapo tayari jumla ya bajeti za wizara 11, zimewasilishwa mbele ya wajumbe wa Baraza la Wawakilishi kujadiliwa. Imeandikwa na Ikunda Eric, Dar, na Suleiman Khatib, Zanzibar.