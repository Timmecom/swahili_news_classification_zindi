 WAZIRI wa Viwanda na Biashara, Innocent Bashungwa amewataka wanunuzi wa zao la korosho kwenye soko la kimataifa kupuuza kauli ya baadhi ya watu kuwa korosho ya Tanzania haina ubora.Aidha amesema anashangazwa na baadhi ya watu hao ambao ni Watanzania kuihujumu nchi kwenye zao hilo la korosho ambapo amesisitiza kuwa korosho ya Tanzania ni bora kuliko za nchi nyingine kwenye soko la dunia.Ameyasema hayo mjini Kibaha alipotembelea kiwanda cha Kubangua Korosho cha Terra Cashew na kiwanda cha sabuni ya unga cha Keda vilivyopo wilayani Kibaha mkoani Pwani.Bashungwa alisema kuwa korosho ya Tanzania ni bora na iko kwenye daraja la kwanza na la pili huku daraja la tatu likiwa ni kidogo sana. Tunaitangazia dunia kuwa korosho ya Tanzania ina ubora na viwango vinavyotakiwa na katika kuhakikisha ubora huo nimepita kwenye maghala yote 37 ambayo yanahifadhi korosho nikiwa na wataalamu tumehakiki na kujionea hali halisi,  alisema Bashungwa.Alisema kuwa wameandaa taarifa za kila ghala na aina na ubora wa korosho hivyo wanunuzi wanaweza kupata taarifa zote juu ya korosho na aina wanayoitaka.Akitoa taarifa ya kiwanda, Ofisa Tawala wa kiwanda hicho Peter Christopher alisema kuwa baadhi ya changamoto zinazowakabili ni pamoja na upungufu wa umeme.Christopher alisema kuwa wao kama wabanguaji wa korosho wa ndani wapewe kipaumbele kwani wataliletea taifa fedha za kigeni kutokana na kodi na ushuru mbalimbali na wana uwezo wa kuzalisha tani 5,000 kwa mwaka na kimetoa ajira kwa watu 120.