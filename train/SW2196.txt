 Mkoa wa Pwani umeahirisha maonesho ya viwanda yaliyopangwa kuanza Oktoba Mosi mwaka huu ili kutoa fursa kwa wadau wengi zaidi kushiriki.Mkuu wa Mkoa huo, mhandisi Evarist Ndikilo amewaeleza waandishi wa habari mjini Kibaha kuwa, maonesho hayo yataanza Oktoba 17 na kumalizika Oktoba 23 mwaka huu kwenye uwanja wa CCM SabaSaba.Awali mkoa huo ulipanga kuwa na maonesho ya viwanda kwa wiki moja sanjari na Kongamano la Fursa na Biashara na Uwekezaji Oktoba tatu. Tarehe kumi na tisa siku ya Jumamosi kama leo ndipo kutakuwa na kongamano la uwekezaji. Tumesukuma mbele kama wiki mbili baada ya tarehe 14 mwezi wa 10 ambapo Mwenge unazimwa Lindi na sisi kama mkoa tutashiriki kikamilifu kule tuwape nafasi wenzetu wa Lindi wafanikishe tukio hili kubwa amesema.Ndikilo amesema tathmini iliyofanywa ya idadi ya washiriki wa maonesho hayo na kongamano hilo imeonesha kuwa idadi ya washiriki bado ni ndogo kulinganisha na matarajio. Kwenye maonyesho ya viwanda tulitarajia kupata washiriki 400 lakini mpaka tarehe ya jana 27 waliokuwa wamethibitisha ni wenye viwanda 173  amesema.Ndikilo amesema wameshawafikia washiriki zaidi ya 400 kwenye mkoa wa Pwani na mikoa ya kanda ya mashariki ukiwemo wa Dar es Salaam, Tanga na Morogoro.Kiongozi huyo amesema, miongoni mwa waliothibitisha kushiriki ni wenye viwanda 53, wajasiriamali 100 na wenye viwanda vidogo 20, na kwamba, idadi ya waliothibitisha kushiriki ni chini ya 50% kulinganisha na matarajio. Na waliokuwa wamethitisha kwenye kongamano la wawekezaji tulitarajia namba hiyo hiyo 400 lakini walikuwa kwenye mia moja hamsini, mia moja na sabini kati ya idadi ya 400 ambao tuliwatarajia amesema.Kwa mujibu wa mhandisi Ndikilo, wakati wa kongamano Mkoa wa Pwani utazindua Mwongozo wa Uwekezaji wa mkoa huo hivyo wanatarajia watu wengi watafika kushuhudia tukio hilo kubwa.