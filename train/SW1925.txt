 ASILIMIA 40 ya maambukizi mapya ya Virusi Vya Ukimwi (VVU) nchini, hutokea kwa vijana wa kati ya miaka 15 hadi 24. Naibu Waziri, Ofisi ya Waziri Mkuu anayeshughulikia watu wenye ulemavu, Stela Ikupa alisema kutokana na takwimu hizo ndiyo maana Maadhimisho ya Siku ya Ukimwi Kitaifa yametoa kipaumbele katika masuala yahusuyo vijana.Ikupa alisema maadhimisho ya mwaka huu, ambayo yanafanyika kitaifa mkoani hapa, yataanza Novemba 24, na yatafikia kilele Desemba Mosi, ambapo mgeni rasmi atakuwa Waziri Mkuu, Kassim Majaliwa. Ikupa alisema maadhimisho hayo yatakayofanyika katika viwanja vya Jamhuri jijini hapa, ambapo katika kuhamasisha vijana kutakuwa na sehemu maalumu yenye mabanda itakayoitwa Kijiji cha Vijana. Kwa kushirikiana na wasanii mbalimbali ambao watatoa ujumbe mbalimbali kwa ajili ya kufikisha elimu ya VVU na Ukimwi kwa vijana wa vyuo, sekondari, shule za msingi na walio nje ya shule. Kwenye Kijiji cha Vijana uwanjani hapo, pia itatolewa elimu ya stadi za maisha, upimaji wa saratani ya shingo ya kizazi, elimu ya masuala ya uchoraji na elimu ya ujasiriamali,  alisema.Aidha, alisema kutakuwa na maonesho ya shughuli za wadau wa kudhibiti VVU ambazo zinalenga kuhamasisha upimaji wa VVU kwa hiari na kuanza dawa ARV mapema na pia zitatolewa huduma za afya hasa zinazohusu magonjwa sugu yasiyoambukiza. Pia kutakuwa na kongamano la kitaifa la kutathmini hali na mwelekeo wa kudhihiti VVU na Ukimwi litakalofanyika Novemba 27 hadi 28,  alisema Ikupa. Alisema pia kutakuwa na matembezi ya hisani kwa ajili ya kuhamasisha uchangiaji wa fedha za kutunisha Mfuko wa Udhamini wa Kudhibiti Ukimwi, yatakayofanyika Jumamosi, Novemba 24. Maadhimisho hayo yana kaulimbiu ya  Pima, Jitambue, Ishi,  inayolenga kutoa msukumo wa upimaji wa hiari wa VVU.