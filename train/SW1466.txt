 SERIKALI imeombwa kuhakikisha kila kiwanda kinachozalisha mafuta ya alizeti kinakaguliwa na kupewa alama ya ubora ili kulinda afya za walaji wa bidhaa hiyo na kuleta usawa kuhimili ushindani.Rai hiyo ilitolewa mjini hapa na baadhi ya wazalishaji wa mafuta ya alizeti kutoka viwanda vya kati na vikubwa waliodai wao walikaguliwa na mamlaka husika kabla ya kupatiwa alama ya ubora wa bidhaa wanayozalisha na waliingia gharama kubwa kukamilisha hilo na wanalipia kila mwaka alama ya ubora. Walidai waliingia gharama kubwa kupata alama ya ubora, wenye viwanda vidogo hawana alama hiyo kwa kuwa hawajawahi kukaguliwa na Mamlaka ya Chakula na Dawa (TFDA) wala Shirika la Viwango (TBS) hali ambayo haileti usawa wa ushindani kibiashara. Kuna ushindani usio sawa kutokana na kuwepo kwa mafuta yasiyokaguliwa wala kuthibitishwa ubora wake na TFDA au TBS. Hii inaathiri viwanda vikubwa ambavyo hutumia mamilioni ya fedha katika kujiendesha,  alisema Meneja wa Masoko wa Mount Meru Millers mjini Singida, Nelson Mwakabuta.Mzalishaji wa mafuta ya alizeti kutoka kiwanda cha Kati cha Singida Fresh, maarufu kama   Kilimo Kwanza , Jamal Shaban aliisihi serikali kusimamia kikamilifu suala la kila kiwanda kukaguliwa na kuthibitishwa ubora wa bidhaa zake ili walaji waweze kupata mafuta yasiyochakachuliwa. Meneja wa TFDA Kanda ya Kati, Dk Engelbert Bilashoboka alisema jukumu la kusimamia ubora wa mafuta ya alizeti yanazozalishwa na viwanda vidogo lipo kwa Halmashauri za wilaya, miji au manispaa.Katibu Mtendaji wa Chemba ya Wakulima, Wafanyabiashara na Wenye Viwanda (TCCIA) mkoa wa Singida, Culvert Nkurlu alisisitiza umuhimu wa kuvilinda viwanda vidogo na kuwatia moyo wamiliki wake viwanda hivyo vidogo viweze kukua akikariri usemi kuwa  mbuyu nao ulianza kama mchicha.  Kutokana na alizeti kuwa moja ya zao kuu la biashara Singida, mkoa sasa una viwanda 140 vya alizeti, kimoja kikubwa, vya kati na vidogo vinavyotumia mbegu za zao hilo ili kuzalisha mafuta ya kula.