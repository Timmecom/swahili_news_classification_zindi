 ILIKUWA ni miezi inahesabika ili Tanzania kuandika rekodi nyingine mpya ya kufuzu Kombe la Mataifa ya Afrika (Afcon 2019), lakini sasa ni saa chache zimebaki ili kucheza mchezo wa mwisho dhidi ya Uganda utakaofanyika kesho kwenye Uwanja wa Taifa, Dar es Salaam.Mchezo huo ndio utakaotoa taswira kwa Tanzania kujihakikishia nafasi ya kufuzu fainali za michuano ya Afcon kwa Mataifa ya Afrika inayotarajiwa kufanyika Julai mwaka huu nchini Misri.Stars inahitaji zaidi ushindi wa pointi tatu ilikufuzu kama walivyofanya hivyo miaka 39 iliyopita na kutinga kwenye fainali zilizofanyika Lagos, Nigeria mwaka 1980. Tayari kikosi cha Stars kiliingia kambini wiki iliyopita kikiwa na wachezaji 25, ambao wamejumuishwa kwenye kikosi hicho ili kuwakabili Uganda ambao hadi sasa wameshafuzu kucheza fainali hizo nchini Misri.KAMBI YA STARSWachezaji wote walioitwa kwenye kikosi hicho wameshawasili ikiwemo wanaocheza soka la kulipwa barani Ulaya na wanaocheza nje ya nchi. Stars iliyopangwa Kundi L na pamoja na mataifa ya Uganda, Cape Verde na Lesotho, inahitaji kupambana kufa au kupona ili kuwatoa Watanzania kimasomaso. Ukiachilia mbali Uganda iliyokwishafuzu kwa jumla ya pointi 13, timu nyingine zilizobaki kila moja ina nafasi na matokeo ya mechi za mwisho ndio yatakayoamua hatma. Katika kundi hilo Stars ina pointi tano sawa na Lesotho huku Cape Verde ikishika mkia kwa pointi nne. Hivyo, wakati Stars ikipambana kutafuta ushindi itakuwa inawaombea mabaya Lesotho wapoteze ili wao wasonge mbele.Endapo Lesotho na Stars zote zitapata ushindi wa pointi tatu mchezo wa kesho basi Lesotho ndio itakayosonga mbele. Iko hivi, matokeo yao yataamuliwa kwa kuangalia timu hizo zilipokutana ambapo Lesotho itakuwa na faida kwa sababu ilichukua pointi nne kwa Stars. Ni baada ya mchezo waliocheza Dar es Salaam kutoka sare ya bao 1-1, kisha nyumbani kwao wakaifunga Stars bao 1-0.STARS NA THE CRANESMchezo huo unaweza kuwa mgumu kwani licha ya Uganda kufuzu hawawezi kuja kutembea bali watataka kulinda heshima yao ya kumaliza kundi pengine kwa kuongeza pointi nyingi zaidi. Lakini kingine wawili hao wanafahamiana vizuri kwenye Soka la Ukanda huu wa Afrika Mashariki na walishakutana mara kadhaa. Mchezo wa kwanza waliokutana Uganda walitoka sare ya bila kufungana 0-0. Matokeo hayo ni kama yalijirudia kwani katika mechi mbalimbali walizowahi kukutana kwa vipindi tofauti sare imekuwa ikitawala.Mwaka 2013 timu hizo zilikutana na kutoka sare ya kufungana 1-1, mwaka 2015 wakaendeleza sare nyingine ya aina hiyo. Kwa matokeo hayo inaonesha kwamba Uganda sio timu ya kubezwa licha ya kuonekana wameshakata tiketi ya kushiriki michuano hiyo safari hii. Uganda ina kikosi kizuri chenye wachezaji wanaojituma na awamu hii wameita STARS lazima kieleweke vijana wengi wanaocheza soka la kulipwa nje ya nchi wakichanganya na baadhi ya wale wanaocheza soka la ndani ya nchi yao kujiandaa na mchezo huo dhidi ya Stars.Lakini kingine, timu hiyo imekuwa ikifanya vizuri katika ukanda huu wa Afrika Mashariki baada ya kujitahidi na kufuzu katika fainali zilizopita zilizofanyika Gabon. Pia, katika viwango vya ubora wa soka duniani bado Uganda ni bora ukanda huu. Kutokana na viwango vya Fifa vya Februari mwaka huu vinaonyesha inashika nafasi ya 77 huku Tanzania ikishika nafasi ya 137.NAFASI YA STARSMchezaji wa zamani wa Simba, Zamoyoni Mogella anasema nafasi ya Stars bado wazi na wanaweza kufuzu kama watatumia mbinu ya Simba kwenye mchezo huo kupata ushindi. Simba wiki iliyopita walitinga kwenye hatua ya nane bora kwenye michuano ya Ligi ya Mabingwa Afrika kwa kutumia vyema Uwanja wa nyumbani kupata matokeo kwa kuwafunga AS Vita ya DR Congo mabao 2-1. Nyota huyo aliyetumikia timu ya Simba na Stars mwanzoni mwa miaka ya 1980 hadi 1990 anasema jambo pekee wanalotakiwa kulifanya wachezaji wa timu hiyo watumie mfano wa Simba kucheza kwa kujituma na kujitoa kurudisha fadhila kwa Watanzania ambao wapo nyuma yao kama walivyofanya Simba.KOCHA AMUNIKEKocha wa Stars Mnigeria Emmanuel Amunike anasema kila mchezo una mbinu zake na kwamba anaamini ndoto na kumwamini Mungu pia atawasaidia kufuzu. Anasema wachezaji wako tayari, wana morali ya hali ya juu kinachotakiwa ni kujiamini na kuamini kile wanachokifanya lakini kuonyesha juhudi. Licha ya kwamba wapinzani wao wameshafuzu, anasema hawatakuja kujiachia kwa sababu wanataka kushinda ili kuweka heshima.  Mpira wa Tanzania kwa sasa umekua na unaendelea kukua Stars inastahili kufuzu ili kukata tiketi ya kushiriki fainali za michuano ya Afcon Safari hii,   anasema.Amunike anawaomba Watanzania kujitokeza kwa wingi kuujaza uwanjani kuishangilia timu hiyo kuwapa ari ya kupambana kwa dakika zote za mchezo huo muhimu kwa Stars. Beki Hassan Kessy kwa upande wake anasema wamejipanga na anaamini kwa mbinu nzuri za mwalimu uwezo wa kushinda upo.  Wachezaji wote tuko vizuri na tumejipanga kuhakikisha tunashinda na kuwabeba Watanzania, tunajua mchezo hautakuwa rahisi, mtuombee ili kutimiza lengo, alisema.