 JESHI la Polisi mkoani Katavi limetumia mabomu kuwatawanya waumini wenye hasira waliovamia na kushambulia kwa mawe nyumba ya mchungaji wa Kanisa la Sauti ya Uzima na Uponyaji, Nabii Elia (36) wakimtuhumu kuwa ni mshirikina.Jina kamili la Nabii Elia limeelizwa kuwa ni Elia Zabron Balashika na inadaiwa kwamba ni raia wa Burundi na kwamba amekuwa akitoa huduma ya kiroho kwa zaidi ya miaka sita sasa.Ndugu wawili wa Nabii Elia, Musa Elia (24) ambaye pia ni mchungaji wa kanisa hilo na mkazi wa Mtaa wa Kazima na muumini wa kanisa hilo Joseph Elia (29) mkazi wa Mtaa wa Tulieni- Kazima wamejeruhiwa kwa kupigwa na mawe.Kamanda wa Polisi mkoa wa Katavi , Damas Nyanda ameeleza kuwa tukio hilo lilitokea Mtaa wa Kazima Ringini katika Manispaa ya Mpanda mkoani Katavi ambapo waumini watano wa kanisa hilo huku wengine wakiwa sio waumini wa kanisa hilo wamekamatwa kwa kosa la kujichukulia sheria mkononi na kuharibu mali ya Nabii Elia .Aliwataja waumini wa kanisa hilo waliokamatwa kuwa ni pamoja na William Kaluzi (19) mkazi wa Mtaa wa Nsemulwa , Steven Alfred (31) mkazi wa Mtaa Kazima , Nicholaus Shadrack (33) mkazi wa Mtaa wa Kazima na Tekla Didas (17) mkazi wa kijiji cha Rungwa Wengine ambao sio waumini wa kanisa hilo ni pamoja na Mashaka Moshi (23) mkazi waMtaa wa Nsemulwa na Fraja Hussein (22) mkazi wa Mtaa wa Kazima.Kamanda Nyanda amesema kuwa chanzo cha vurugu hizo ni imani za kishirikina baada ya taarifa kuzagaa kuwa Nabii Elia alikuwa ameweka misukule watano nyumbani kwake.Aliongeza kuwa siku hiyo ya tukio saa 11.30 jioni , Nabii Elia alifika katika Kituo cha Polisi mjini Mpanda ambapo alitoa taarifa kuwa amevamiwa nyumbani kwake mtaa wa Kazima na wananchi wenye hasira wakiwa na mawe na kuharibu mali zake."Ndipo timu ya askari polisi wakiongozwa na SSP Focus Malengo , Mkuu wa Upelelezi (Jinai) mkoa wa Katavi Abdallah Hussein na Kaimu Ofisa Upelelezi wa wilaya ya Mpanda , Mkaguzi Ngagala walifika eneo la tukio na kukuta kundi la wananachi wenye hasira wakiendelea kurusha mawe " alielezaAliongeza kuwa katika kutuliza ghasia mabomu matatu ya kishindo yalitumika kuwatawanya wananchi hao ambapo waumini wawili wa kanisa hilo walijeruhiwa kwa kupigwa mawe kichwani.Walijeruhiwa ni pamoja na Mussa Elia (24) ambaye ni mchungaji wa kanisa hilo na Joseph Elia (29) mkazi wa Mtaa wa Kazima ambaye ni muumini wa kanisa hilo wote wameeleza kuwa ni ndugu wa Nabii Elia.Kamanda Nyanda akifafanua alisema kuwa mali za Nabii Elia zilizoharibiwa ni pamoja na vioo vinne vya madirisha ya nyumba yake , kioo cha nyuma cha gari lake aina ya Spacio huku thamani kamili haijaweza kufahamika mara moja .