 KAMPUNI inayoendesha Uwanja wa Ndege wa Kimataifa wa Kilimanjaro   KIA (KADCO), imesema imepunguza gharama za ziada kwa asilimia 50 baada ya kupata umeme wa uhakika kutoka Shirika la Umeme Tanzania (Tanesco).KADCO imesema kwa sasa uboreshaji wa uwanja huo maarufu Kaskazini mwa Tanzania, umefanikiwa kwa kiasi kikubwa baada ya kuboreshwa kwa huduma ya umeme katika Mkoa wa Kilimanjaro na mikoa jirani.Kaimu Mkurugenzi Mkuu wa KADCO, Christopher Mukoma aliyasema hayo mwishoni mwa wiki uwanjani hapo wakati wa ziara ya wahariri wa vyombo mbalimbali vya habari kujionea uboreshaji wa huduma ya umeme katika mikoa ya Kilimanjaro na Arusha.Tanesco chini ya Mradi wa Kukarabati na Kuimarisha Mifumo ya Umeme (TEDAP), imekarabati na kujenga vituo vipya vya kusambaza umeme katika mikoa ya Kilimanjaro, Arusha na Dar es Salaam, na hivyo kuboreshaji usambazaji wa nishati hiyo. Kwa kweli kwa sasa hatuna tatizo lolote la umeme uwanjani kwetu. Tunaishukuru sana serikali na Tanesco kwa kuboresha miundombinu ya umeme hasa kwenye uwanja wetu. Wamejenga kituo hapa karibu na uwanjani kwetu. Shida ya umeme sisi kwa sasa haitujui,  alisema bosi wa KADCO, Mukoma.Aliongeza,  Upatikanaji wa umeme umesaidia kupunguza gharama za ziada kwa asilimia hamsini. Umeme umetusaidia kuboresha mambo mengi hapa KIA na tunaendelea kuboresha mengine zaidi. Mukoma alisema kutokana na umeme wa uhakika, uwanja huo sasa unatua ndege 15 kwa siku badala ya sita za huko nyuma, zikiwamo zile kubwa. Alisema wameweka taa za kutosha uwanjani hapo, kuwezesha ndege kutua wakati wowote usiku.Aidha, aliongeza pia kwa ongezeko hilo la ndege, sasa wanasafirisha abiria 500,000 kwa mwaka, huku wakitarajia kuwa ifikapo mwaka 2020, abiria hao wtaongezeka kufikia milioni 1.2.Mukoma alisema kwa kuwa na umeme wa uhakika, biashara katika uwanja huo ni ya uhakika na kuwataka wafanyabiashara waliokuwa wakitumia viwanja vya nchi jirani kugeukia KIA.