 WAJASIRIAMALI 349 kutoka vijiji 59 vya mikoa ya Tanga na Pwani wamenufaika na mradi wa matumizi mazuri ya nishati ya umeme kwa kufungua biashara ndogo na kufanya shughuli za maendeleo.Hayo yalielezwa na Meneja Mradi Matumizi ya Umeme katika kujiletea maendeleo, Fredrick Tunutu wakati wa kutoa tathmini ya mradi huo wa majaribio unaodhaminiwa na Norway, wakati wa kikao kazi cha kujadili mipango na bajeti ya Wakala wa Umeme Vijijini (REA). Alisema wajasiriamali wote waliosajiliwa walipewa washauri wa biashara ambao waliwajengea uwezo wa mambo ya kuzingatia katika kusaidia ukuaji wa biashara zao.Tunutu alisema ushauri uliotolewa kwa wajasiriamali hao umechangia kuboresha mapato na faida waliosaidia kwenye biashara hizo kwa asilimia 87 ikiwa ni kutoka Dola za Marekani 43,000 wakati mradi unaanza Januari mwaka jana hadi kufikia Dola za Marekani 81,000 ilipofika Machi mwaka huu.  Takwimu zilizokusanywa mwishoni mwa utekelezaji wa miradi hiyo zilionesha kwamba faida ya jumla waliosaidia biashara hizo imeongezeka kwa asilimia 87,  alieleza.Alisema wajasiriamali waliofuzu kupewa mikopo waliweza kukuza mapato kwa zaidi ya asilimia 46 katika kipindi cha utekelezaji wa mradi huo wakati wale ambao hawakupewa mikopo walipata mapato yao kwa asilimia 26. Tunutu alisema pia biashara zilizosaidiwa kupitia mradi huo, zimechangia ongezeko la ajira ya kwa asilimia 46 ambapo watu 214 walipata ajira za kudumu huku utoaji wa mikopo iliyo rasmi imetolewa kwa watu 121 kwa kipindi cha miezi tisa na 274 mikopo isiyo rasmi.Alisema pia wajasiriamali hao wameweza kuongeza matumizi ya nishati ya umeme kwa asilimia 80 katika kipindi cha miezi tisa.  Mikopo hii imetumiwa kupata vifaa na kuboresha uwezo wa uendeshaji wa baadhi ya biashara.Mpango huo pia umewezesha ugavi wa vifaa vingine 339 vilivyochangia ongezeko la matumizi ya nishati ya umeme kwa asilimia 80 katika kipindi cha miezi tisa kutoka wastani wa 42 kWh kwa mjasiriamali mmoja Julai mwaka jana hadi kufikia 75 kWh ilipofika Machi mwaka huu,  alisema.Akizungumzia changamoto ya utekelezaji wa mradi huo, Tunutu alisema ni mwitikio mdogo wa taasisi za fedha ambazo zilitakiwa kutoa mikopo sambamba na riba kubwa ambayo kwa wajasirimalia hao ingekuwa ngumu kulipa. Balozi wa Norway nchini, Elisabeth Jacobsen alisema baada ya kutembelea miradi hiyo alijionea mabadiliko makubwa ya maisha ya wananchi walionufaika kwenye mradi huo.