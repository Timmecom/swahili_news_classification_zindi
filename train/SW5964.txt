 MAKAMU wa Rais, Samia Suluhu Hassan amewahakikishia Watanzania kwamba ana imani na Bodi mpya ya Baraza la Taifa la Hifadhi na Usimamizi wa Mazingira (NEMC) na uongozi wa baraza, akisema ni timu zitakazoleta mabadiliko chanya katika kutekeleza Sheria ya Mazingira na sheria nyingine za nchi.Alitoa kauli hiyo wakati akifunga mkutano wa wadau wa sekta ya madini jijini Dar es Salaam juzi. Makamu wa Rais alisema ana imani na Bodi mpya ya NEMC na uteuzi wa Mkurugenzi Mkuu, Dk Samuel Gwamaka, na kuitaka isimame ili wajumbe wa mkutano huo wamuone na hatimaye wamtumie. Aliwaambia wajumbe kwamba anaamini bodi na uongozi wa baraza ni vikosi mahususi vya kuleta mabadiliko.  Nina imani wajumbe wa bodi wana uwezo wa kusimamia NEMC. Mabadiliko mengi yatafanyika chini ya NEMC mpya.Mkurugenzi Mtendaji mpya ana uwezo mkubwa wa kuleta mabadiliko katika taasisi hiyo akishirikiana bodi,  alisema Makamu wa Rais. Akizungumzia pongezi hizo za Makamu wa Rais kwa bodi, Dk Gwamaka alisema hatua hiyo imekuwa motisha chanya kwa bodi na uongozi wa NEMC. Alisema bodi na NEMC kwa ujumla wana deni kwa Watanzania na serikali na baraza hilo litalipa deni hilo kwa kuchapa kazi kulingana na matarajio ya Makamu wa Rais, serikali, wadau na wananchi kwa ujumla.  Binafsi naheshimu na kutambua uteuzi wangu. Naheshimu na kutambua kauli ya kiongozi wa nchi kwamba ana imani na bodi, ana imani na mimi na uongozi wa baraza.Tuna deni kwa Watanzania na serikali yetu na tutalilipa kwa kufanya kazi,  aliahidi, na kueleza kwamba Ofisi ya Makamu wa Rais ndiyo wizara mama ya baraza hilo. Alisema kauli ya Makamu wa Rais imewapa mwanga mzuri wa kufanya kazi kwa bidii na kutekeleza Sheria ya Mazingira na kanuni zake. Alisema serikali imeeleza wazi namna ya Tanzania ilivyodhamiria kuwa Taifa lenye uchumi wa kati na wa viwanda hivyo majukumu ya NEMC katika kutekeleza shabaha hiyo yako wazi na kilichobaki ni utekelezaji tu.Bodi mpya ya NEMC ilizinduliwa na Waziri wa Nchi, Ofisi ya Makamu wa Rais (Muungano na Mazingira), January Makamba jijini Dar es Salaam hivi karibuni na aliiagiza kupiga vita rushwa na utoaji vyeti vya kughushi. Bodi mpya ipo chini ya uenyekiti wa Profesa Esnati Chaggu, na wajumbe wake ni Dk Flora Tibarazwa, Profesa Hussein Sosovele, Dk Catherine Masao, Damas Masologo, Dk Neduvoto Mollel, Profesa Dos Santos Silayo, Dk Ezekiel Mwakalukwa na Profesa William Mwegoha.