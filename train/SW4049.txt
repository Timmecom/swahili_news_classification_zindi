 SERIKALI mkoani Kilimanjaro, imetaka mamlaka za serikali zinazosimamia ubora wa bidhaa za chakula na vifaa kuanzisha kituo cha pamoja cha kuhudumia wateja wao kuondoa urasimu uliopo sasa.Aidha, Shirika la Viwango Tanzania (TBS) limetakiwa kujitathmini na kuboresha huduma zake ikiwemo kuwachukulia hatua wafanyakazi wachache wanaoharibu taswira ya shirika.Mkuu wa mkoa huo, Dk Anna Mghwira amesema hayo wakati anafungua kikao na mawakala wa uingizaji wa bidhaa kupitia vituo vya mipakani vya Holili, Tarakea na Uwanja wa Ndege wa Kimataifa wa Kilimanjaro (KIA), kilichofanyika mjini Moshi.  Tunahitaji kuundwa kwa kituo cha pamoja (one stop centre), wekeni ofisi ya TBS, Mamlaka ya chakula na dawa (TFDA), Mamlaka ya Afya na Usalama Mahali pa Kazi (OSHA) na Baraza la Hifadhi na Usimamizi wa Mazingira (NEMC).... rahisisheni huduma zenu,   alisema.Kadhalika, alitaka TBS kukutana na mamlaka nyingine za serikali ili kujiridhisha kama mahitaji ya huduma baina ya mamlaka moja na nyingine hazifanani ili kupunguza usumbufu kwa wateja wao.Hata hivyo, Mghwira alitaka mfanyabiashara kufuata taratibu za kuingiza bidhaa na kuacha kushawishi kwa kutoa rushwa kwa watendaji wanaosimamia.