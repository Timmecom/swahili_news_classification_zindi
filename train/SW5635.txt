 ZILIKUWA ni mbio zilizotokana na taharuki, kuokoa maisha kwa wabunge, baada ya kingora cha tahadhari kulia kwenye Ukumbi wa Bunge, kuashiria tukio la hatari na kulazimika kikao cha Bunge kusimama kwa saa moja.Taharuki ya jana ni ya pili kutokea tangu kuanza vikao vya Mkutano wa Bunge la mwezi huu. Siku ya kwanza ya vikao vya Bunge wiki iliyopita, bundi aliingia ndani ya Ukumbi wa Bunge asubuhi na kurejea tena nyakati za usiku, jambo ambalo lilifanya baadhi ya wabunge kuingia hofu.Ilikuwa ni saa 5:02 asubuhi wakati wa kipindi cha maswali na majibu kikiendelea, ambako Naibu Waziri wa Kilimo, Omary Mgumba alikuwa ameanza akijibu swali la Mbunge wa Viti Maalumu, Bernadeta Mushashu (CCM), ghafla kingora kililia kuashiria hali ya hatari na kusababisha baadhi ya wabunge kupiga kelele na kukimbia kutoka nje.Baadhi ya wabunge walisikika wakipiga kelele wakisema hatari....! Hatari....! Hatari...! huku wakikimbia bila kufuata utaratibu, hali iliyomfanya Mwenyekiti wa Bunge, Najma Giga, kutangaza kuahirisha shughuli za Bunge, bila kusema muda wa Bunge kurejea.Hata hivyo, mbio za wabunge wengi ziliishia eneo la maegesho ya magari na nje ya lango kuu la kuingia ukumbini, badala ya kuelekea kwenye eneo maalumu la kukusanyika wakati wa dharura. Muda mfupi gari la Jeshi la Zimamoto na Uokoaji liliwasili, ambapo askari wakiwa na ngazi waliingia ndani ya jengo la Bunge kuchunguza chanzo cha tukio hilo.Hata hivyo, saa tano na dakika 36 asubuhi, maofisa wa Bunge waliwaomba wabunge kurejea ndani ya ukumbi kuendelea na vikao mara baada ya hali kutulia.Lakini dakika 16 baadaye wabunge wakiwa wamerejea kwenye viti vyao na kabla ya Spika wa Bunge, Job Ndugai kuingia ukumbini, kingora kililia tena kwa dakika moja, lakini sauti za wabunge zilisikika, zikisisitiza kutotoka huku wengine wakipeana mizaha kuwa hiyo ni majibu ya bundi. Saa 6:04 mchana ikiwa ni saa moja tangu kutokea kwa tukio hilo, Spika Ndugai aliingia ukumbini, akiwataka wabunge kutulia kuendelea na shughuli zilizopangwa kufanyika. Poleni kwa yaliyotokea, wataalamu wanaendelea kufanya kazi, lakini bado hatuna taarifa kamili ya kubaini hasa kilichotokea.Majibu yakipatikana tutawaletea. Pia maswali ambayo hayakumalizika wakati wa kipindi cha maswali yatapangiwa utaratibu,  amesema Spika Ndugai.