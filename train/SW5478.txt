 MBUNGE wa Nanyamba, Abdallah Chikota (CCM), ameiomba serikali ifufue viwanda 12 vya kubangua korosho ili korosho inayozalishwa ibanguliwe hapa hapa nchini.Akichangia hotuba ya Bajeti ya Wizara ya Kilimo iliyowasilishwa na Waziri wa Kilimo, Japhet Hasunga, Chikota alisema kwa kuwa vipo viwanda 12 vya awali vilivyojengwa lakini havifanyi kazi, ni muda muafaka sasa wa kuvifufua na wawekezaji wapya waliojitokeza kujenga viwanda vingine vipya ili ubanguaji ufanyike nchini.Chikota alisema suala la korosho bado ni changamoto kutokana na ubanguaji wake kupelekwa nje ya nchi, sasa ni muda muafaka wa kujikita kwenye hilo. Nashauri serikali yangu sikivu iweke vivutio kwa wawekezaji hao na kupunguza kodi kwa mitambo na mashine mpya zitakazoingizwa ili gharama za uwekezaji zipungue na kwa kufanya hivyo korosho itaongeza ajira na ongezeko la thamani hivyo mkulima kuongeza kipato,  alisema Chikota.Aliipongeza Wizara ya Kilimo kwa kuhakikisha mazao ya kimkakati, yanafanyiwa kazi ili kuongeza uzalishaji nchini.Chikota pia alimpongeza Rais John Magufuli kwa uamuzi wa kijasiri, aliochukua wa kuamua kununua korosho baada ya kuona kampuni zilizojitokeza kununua zinayumba.Alisema kwa kiasi kikubwa anayeitakia mema sekta ya korosho, hawezi kubeza juhudi zilizofanywa na Rais Magufuli katika musimu wa mwaka jana.Chikota alisema sekta ya korosho inahitaji fedha nyingi, ndio maana baada ya uamuzi wake aliamua kuvunja Bodi ya Korosho na kuagiza Bodi ya Nafaka na Mazao Mchanganyiko kusimamia kazi hiyo.Pia aliipongeza Bodi ya Korosho kwa kazi inayofanya na wakuu wa mikoa inayolima korosho kutokana na kusimama kidete kwenye changamoto zilizotokeza mwaka jana kwa kuhakikisha wakulima wanapata haki yao.Hata hivyo, alisema bado kuna changamoto kutokana na uwepo wa baadhi ya wakulima, ambao hawajalipwa, wanadai takribani Sh bilioni 100. Mimi naamini kwa sababu Rais ametoa maelekezo, naamini wizara itaweka mikakati ya kutekeleza agizo hilo kwa kuwalipa kiasi hicho cha fedha kabla ya msimu mpya wa zao hilo kuanza,  amesema mbunge huyo.Alimshauri waziri kuhakikisha kabla ya kuingia msimu mpya, anatengeneza timu ndogo ya wataalamu yenye watu waadilifu, ambayo itazunguka kila wilaya kuhakikisha wanasikiliza malalamiko ya wakulima wa zao hilo.Alitoa mfano kuwa kuna wakulima wameuza korosho kilo 500, lakini wamelipwa kilo 300, mkulima akienda kwenye uongozi wa vyama vya ushirika (Amcos) anaambiwa hawajasikia, hivyo kuundwa kwa timu hiyo itashughulikia changamoto kama hizo.Alisema kuna kwenye Amcos kuna akaunti za wakulima 200 zimefungwa, hivyo malalamiko ya wakulima wamefungiwa na akaunti zao na pindi wahusika wanapofuatwa hutupiana lawama.Aidha, alisema Tume ya Umwagiliaji bado kuna vidudu mtu licha ya Waziri Mkuu, Kassim Majaliwa kuwasimamisha kazi baadhi ya watumishi. Alishauri ifumuliwe au ivunjwe na badala yake ibaki kwenye mkoa.