 MABINGWA wa kihistoria Yanga leo wanashuka dimbani kuikabili Tanzania Prisons ya Mbeya katika mchezo wa Kombe la Shirikisho Azam (FA) utakaochezwa kwenye Uwanja wa Taifa jijini Dar es Salaam.Ni mchezo wa hatua ya 32 bora kwa ajili ya kutafuta nafasi ya kusonga mbele na kupigania kuwakilisha nchi katika Kombe la Shirikisho Afrika msimu ujao. Katika miaka ya karibuni, Yanga na Prisons zimekutana mara 10, Yanga ikiongoza kwa kushinda michezo saba, sare mbili na kupoteza mmoja.Pia, zimetoka kukutana hivi karibuni katika mchezo wa ligi uliochezwa kwenye Uwanja wa Samora Iringa badala ya Mbeya na Yanga kushinda bao 1-0 na kuwa timu ya kwanza kuifunga Prisons msimu huu katika Ligi Kuu Tanzania Bara.Yanga imetoka kupoteza michezo miwili kwenye uwanja wake wa nyumbani wa Uhuru dhidi ya Kagera Sugar mabao 3-0 na Azam bao 1-0 kwenye Uwanja wa Taifa. Lakini imetoka kushinda mchezo uliopita ugenini dhidi ya Singida mabao 3-1, huku kikosi chake kikiwa na mabadiliko kadhaa.Matokeo hayo yaliyopita yameifanya Yanga kushika nafasi ya nne kwenye msimamo wa ligi kwa pointi 28 katika michezo 15, huku Prisons ikishika nafasi ya 11 kwa pointi 21 katika michezo 16.Mchezo huo wa leo ni muhimu kwa kila mmoja kushinda ili kujihakikishia nafasi ya kuingia hatua inayofuata, ambayo ni ya 16 bora.Mbali na Yanga, michezo mingine itakayochezwa leo ni Majimaji dhidi ya Stand United, Namungo dhidi ya Biashara United na Lipuli dhidi ya Kitayosa FC.Timu ambazo zimeshaingia hatua ya 16 bora ni Mbeya City iliyomfunga Polisi Tanzania kwa penalti 3-1 baada ya dakika 90 za sare ya 1-1, KMC iliyoshinda mabao 5-0 dhidi ya Pan African na Panama iliyoshinda kwa penalti 3-0 dhidi ya Mtwivila City baada ya kutoka sare ya bao 1-1.