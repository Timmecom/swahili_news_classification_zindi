 WANAFUNZI wawili wa kitanzania wanatarajia kupeperusha bendera ya nchi katika mashindano ya kimataifa ya uimbaji kwa lugha ya Kichina yatakayofanyika Machi mwaka huu, jijini Beijing, China.Wanafunzi hao wanaiwakilisha nchi baada ya kuibuka vinara wa mashindano yaliyofanyika hapa ambayo yaliandaliwa na Chuo Kikuu cha Dodoma (UDOM) na yalishirikisha wanafunzi 12 kutoka shule na vyuo vikuu mbalimbali vya hapa nchini. Walioibuka vinara katika mashindano hayo ni Tausi Nzimano anayesoma Kichina mwaka wa kwanza kutoka UDOM aliyepata asilimia 97.13 na Mercy Geoffery wa Shule ya Sekondari Mtakatifu Mathew ya jijini Dar es Salaam kwa kupata asilimia 97.5.Akizungumzia ushindi huo, Geoffrey alisema haikuwa kazi rahisi licha ya kuwa alijiamini kuibuka kinara wa mashindano.  Awali wakati tunaanza mashindano haya ngazi ya shule, ilifika wakati nilikata tamaa, lakini wazazi walinitia moyo nikaongeza juhudi na sasa nimeibuka kinara kwenda China kupeperusha bendera yetu,  alisema. Nzimano yeye alisema haikuwa kazi rahisi kufikia hatu hiyo kwani changamoto kubwa ilikuwa kwenye matamshi ya lugha hiyo.Aliomba serikali kutoa elimu kwa jamii ili itambue umuhimu wa mashindano ikiwemo ya uimbaji kwa lugha ya Kichina ambayo yana fursa mbalimbali ikiwa ni pamoja na kupata nafasi ya kusoma nje ya nchi. Washindi hao wanawaomba Watanzania kuwaombea katika shindano hilo ili waweze kuipeperusha vyema bendera ya Tanzania nje. Naye Mhadhiri Msaidizi katika Idara ya lugha za kigeni (Kichina) Udom, Sasha Abubakari alisema, haikuwa kazi rahisi kuwapata washiriki wa shindano hilo kwani maeneo mengine wazazi walikuwa wanakataza watoto wa kike kusafiri. Kuna shule changamoto hiyo ilijitokeza, mwalimu anayefundisha Kichina ni mwanaume na wanafunzi wanaotakiwa kuwakilisha shule ni wa kike, wazazi wanakataa watoto wao kusafiri na mwalimu huyo, lakini tulivyowaelewesha walielewa,  alisema. Akizungumzia umuhimu wa mashindano hayo, Abubakari alisema wengi wanaoshiriki katika ngazi ya kimataifa wanapata nafasi ya kusomeshwa Kichina nchini China, akisema hata yeye alikuwa ni miongoni mwa waliosoma nchini humo.Kaimu Makamu Mkuu wa Udom, Profesa Peter Msofe aliwataka Watanzania kujifunza lugha mbalimbali na kichina kupata fursa mbalimbali ambazo zinatolewa na nchi hiyo. Aliwataka wanafunzi hao kujifunza kichina hata kama hawatapata nafasi ya kushiriki mashindani hayo kimataifa ya lugha nje. Mkurugenzi wa Chuo cha Confucius Udom, Dk Yang Lun alisema China ilianzisha chuo kinachofundisha kichina kukuza lugha hiyo, utamaduni na kudumisha uhusino wake.