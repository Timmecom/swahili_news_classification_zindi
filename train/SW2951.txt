 Katibu Mkuu wa Wizara ya Viwanda na Biashara, Uledi Mussa amesema usajili huo mpya, utachochea na kurahisisha shughuli za biashara. Alisema hayo jana wakati akifungua mkutano wa wadau wa Brela juu ya usajili wa jina la kampuni kwa njia ya mtandao. Tumeamua kuboresha huduma zetu kwa kuanzisha mradi huu ili kusaidia wateja wetu kupata huduma kwa karibu kupitia mtandao na itasaidia namna ya kuanza biashara,  alisema.Alisema Wizara ya Viwanda na Biashara na Brela, zimefanya maboresho hayo ili kwenda na wakati, ambapo kila mtu au kampuni hupata huduma hiyo kwa urahisi.Pia, alisema mradi huo umesaidia Brela taarifa zake zote kuwekwa mtandaoni na yeyote anayetaka taarifa, atazipata pale alipo na kupata huduma anayoitaka. Moja ya kazi kubwa ya Brela ni kusimamia usajili wa kampuni.Alisema mpango wa kurahisisha utoaji wa huduma za usajili wa kampuni ni mmoja wa mpango unaolenga kufikia Mpango wa Matokeo Makubwa Sasa (BRN).Pia, Rais Jakaya Kikwete aliagiza kwamba mradi huu hadi kufikia mwezi ujao, uwe umekamilika na kwa kiasi kikubwa mafanikio yawe yameshapatikana. Hatua hii ni ya maendeleo na sisi kama serikali tumekubali kubadilika na kwenda na wakati kulingana na maendeleo ya sayansi na teknolojia, alisema .Taasisi zote zinazohusika na masuala ya biashara zinaendelea kuweka programu hii , kusaidia mfumo wote wa nchi katika masuala haya kuwa wa aina moja.Ofisa Mkuu wa Brela, Frank Kanyusi alisema kwa sasa mradi huu ni muhimu kwa nchi kwa vile unavutia watu kuanzisha biashara kwa kuwa ni rahisi na wa haraka. Kwa sasa muda wa kusajili jina la kampuni ni saa tatu tu tofauti na ilivyokuwa awali muda mwingi ulikuwa unatumika,  alisema.Pia, alisema taarifa zote za wakala zimewekwa katika mtandao hivyo kila mmoja anaweza kuingia na kusoma na kupata huduma anayoitaka alipo katika mikoa kama vile Mbeya, Ruvuma, Mtwara, Kagera na Mara.