 Katika mazungumzo haya, Padri Amigu anasema:  Kwanza kabisa kabla ya kwenda mbali, lazima tujue kuwa, maana yetu ya msingi katika kutokula nyama, ni moja tu; ile ya kufunga starehe.Hivyo, lazima tujue na kukubali ukweli kuwa, Ijumaa Kuu ni siku ya mateso na kifo cha Bwana Wetu Yesu Kristo.  Anasema:  Sisi tunafahamu kwamba, haya yote yaani mateso hadi kifo cha Yesu msalabani, yamempata kutokana na dhambi zetu hivyo, nasi tunakusudia kuacha starehe zetu na hivyo, tunafunga ili tujutie dhambi zetu. Kwa mujibu wa kasisi huyo katika Kanisa Katolioki Jimbo la Lindi, hii ni kusema kuwa, Wakristo hususan Wakatoliki, wanafunga ili wapate kuzitubu dhambi walizozifanya na hivyo katika kufunga Mungu awaonee huruma na awasamehe dhambi zao na za wenzao wengine ambao ni wadhambi. Padri Amigu anasema:  Kufunga huku, ni mapambano baina yetu na dhambi pamoja na mkuu wa dhambi yaani, shetani  Kristo anasema katika Injili ya Marko 6:26 kwamba, katika kesi na masuala fulanifulani, shetani hatoki pasipo sala na kufunga. Anaongeza:  Basi, tunapaswa kutambua kuwa, hayo tunayoyafanya ni juhudi zetu katika kujichomoa kutoka katika ufalme wa dhambi na mfalme wake yaani shetani, na kujiweka mikononi mwa Mfalme wa watakatifu yaani, Mungu Mwenyezi.  Baada ya maneno hayo, turejee katika swali la msingi kuwa, kwa nini Wakristo hususan Wakatoliki wanaacha kula nyama katika siku ya Ijumaa Kuu? Hapa, mtaalamu huyo wa Biblia anasema:  Ndugu msomaji, tutambue kuwa, katika suala la kufunga, inampasa mtu kuchagua kitu kizuri cha kukiacha. Kwa mfano, huwezi kufunga kitu kama kula ugali wa muhogo wakati ugali wa namna hiyo kwako ni shida, bali unafunga kitu kizuri kama labda kula wali na pilau.Huko ndiko kweli kufunga, kujikatalia na kujitesa kwa toba.   Ieleweke kuwa, tangu enzi zile za kale, huko ilikoanzia dini yetu na huko lilikoanzia zoezi la kufunga, waamini waliacha kula nyama na vitu vitokanavyo kama vile siagi na maziwa kwa vile vilikuwa ni vitu vinavyochukuliwa na kueleweka kuwa ni vya anasa na vile vilivyowakilisha anasa vilipopatikana. Anasema, watu katika sehemu na siku hizo, walipotakiwa kufunga, walikula vitu visivyo vya starehe kama vile mboga za majani.  Hilo, ndilo tulilolipokea kutoka kwa wamisionari kwamba, tunapofunga tuache kuvitumia vitu vya anasa na starehe; nyama ikiwa kitu kimojawapo,  anasema padre Amigu na kuongeza:  Hata hivyo ndugu msomaji, kwa vile vitu vya starehe sio nyama peke yake hapa duniani, sote tunaombwa, kila mmoja akague vitu vyake vya starehe na hivyo, aviache siku ya kufunga. Anatoa mfano akisema:  Ikiwa kwako sigara ni starehe na anasa, basi nia afadhali kuacha siku ile ya kufunga; na kama kwako kuogelea ni anasa na starehe, ni afadhali kuacha huko kuogelea siku ile ya kufunga.   Kadhalika ikiwa kwako starehe ni kuendesha gari, ni afadhali kuacha siku ile ya kufunga. Na ikiwa ni kucheza disko au muziki, basi yafaa kuacha kwa ajili ya kufunga na kadhalika, na kadhalika ili mradi tu, hizo anasa tuziache kando nasi tupate muda wa kuhuzunika na dhambi zetu tukiomba toba kwa Bwana Wetu Yesu Kristo aliyesulibiwa kwa ajili ya dhambi zetu. Anasema:  Kabla sijamalizia, napenda nikudokeze sababu mojawapo binafsi inayowafanya wengine wafunge nyama siku ya Ijumaa Kuu. Hii ni ile sababu ya kufananisha nyama ya kuliwa na mwili au nyama ya Bwana Wetu Yesu Kristo aliyepigwa mijeledi na kutobolewa na kuchubuliwa na kuachwa ikivuja damu nyingi.   Hii ni hali ambayo huwafanya wengine, washindwe kula nyama wakiona maiti. Kwa mujibu wa Padri Amigu, sababu hii anaiita ya kibinafsi kwa kuwa Kanisa Katoliki katika zile Amri za Kanisa linapowaomba watu wafunge kula nyama siku ya Ijumaa Kuu, lina hoja moja tu, ile ya kuacha starehe na kufunga, siyo hiyo nyingine ya kuona nyama ya kuliwa kama kitu kinachofanana na nyama au mwili wa Yesu Kristo. Kumbuka Amri ya Pili ya Kanisa inasema:  Funga siku ya Jumatano ya Majivu; usile nyama siku ya Ijumaa Kuu .Basi hii ni sababu ya pili lakini, ni sababu ya waamini binafsi kuona hivyo na ndivyo wanavyosadiki.  Aidha, ndugu msomaji, tukumbuke kwamba, ikiwa kwetu nyama si starehe, au anasa, maaskofu wetu wanao uwezo wakiiona inafaa na kwa wakati unaofaa, kuturuhusu kuila, ikiwa tutaipata siku ya Ijumaa Kuu wakati kama haiwezekani kuitunza hadi kesho yake.  Kesi hii ni ya pekee vinginevyo, kama kwetu nyuma ni starehe pia, kama tunavyoipenda, basi katika siku ya Ijumaa Kuu, tufunge kuila na siku hiyo basi baada ya kuacha sterehe hiyo, tukumbuke dhambi zetu na kutubu toba ya dhati inayotoka ndani. 