 KOCHA mpya wa Polisi Tanzania Selemani Matola amesema mbinu alizokuwa anazitumia katika timu yake ya zamani ya Lipuli ndizo atakazoendelea nazo kwenye kibarua kipya kuzibana Simba na Yanga msimu huu. Msimu mpya wa Ligi Kuu soka Tanzania Bara unatarajiwa kuanza rasmi Agosti 23, mwaka huu huku Polisi Tanzania iliyopanda daraja ikitarajiwa kufungua dimba dhidi ya Coastal Unioni ya Tanga kwenye uwanja wa Ushirika Moshi, Kilimanjaro. Akizungumza na gazeti hili juzi kwenye hafla ya klabu hiyo kumtambulisha mdhamini wao Lodhia, Matola alisema licha ya upya wa timu hiyo, atahakikisha anaijenga na kuwa katika ushindani mkali wa kupambana na timu hizo kongwe nchini.  Nilichokuwa nakifanya Lipuli ndicho nitakifanya Polisi Tanzania kwa kucheza mchezo wa kiushindani, kutengeneza kikosi bora kwasababu kama ni wachezaji wapo wazuri na nimepata wale niliowahitaji, alisema. Alisema kwa asilimia 99 ya wachezaji waliosajiliwa katika kikosi chake ni wale aliowapendekeza lakini bado anaendelea kuwatizama kupitia mechi za kirafiki ili kuwarekebisha kabla ya kuanza kwa ligi.