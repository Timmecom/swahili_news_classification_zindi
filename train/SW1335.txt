 JAMII imetahadharishwa dhidi ya watu wanaotumia eneo la imani, kwa ajili ya kujinufaisha. Pia, wale wanaojitoa kiimani, wametakiwa kutambua hawafanyi hivyo kwa manufaa binafsi.Hayo yamesemwa na Askofu wa Kanisa la Kiinjili la Kilutheri Tanzania (KKKT) Dayosisi ya Karagwe mkoani Kagera, Dk Benson Bagonza. Alisema hayo jana katika mahubiri yake kwenye ibada ya Ijumaa Kuu, iliyofanyika kitaifa katika Kanisa Kuu la Lukajanga lililopo Karagwe. Alisema kanisa linatakiwa kuwa na watu wa kujitoa ili kupunguza mateso ya wengine, ikiwemo vilio vya rushwa, ufisadi magonjwa na hata kukomesha dhambi zingine, ambazo zimekuwa zikiitesa jamii. Wanaojitoa watambue kuwa hawajinufaishi, hata katika eneo la imani ama ikawa ni mtaji wa kisiasa au kiuchumi,  alisema na kukiri kuwa katika eneo la imani pamevamiwa. Aliwataka waumini kuwa makini.Aidha, alitoa angalizo kwa jamii kutambua kuwa maradhi ya waumini, umaskini wao na matatizo wanayokumbana nayo, sio taji wa wasaka tonge, kwa kuwa hata Bwana Yesu Kristo hakunufaika na chochote alipojitoa na kusulubiwa. Askofu Bagonza alisema wanadamu hawapendi mateso, bali kuwatesa wengine na aliye tayari kuyaendea mateso huonekana mjinga, ilhali mateso ni lazima ili ukombozi kuweza kupatikana.Aliwahimiza waumini kukubali kuteseka, ingawaje watapewa ama kuitwa majina mabaya, kuzushiwa ama kuandikwa katika magazeti, lakini waamini kuwa Mungu hawezi kuwaacha kamwe. Alisema waumini waepuke kutesa wengine kwa kuwa utesaji ni sawa na mvuta bangi, kwani asipofanya hivyo huwashwawashwa ili kutekeleza. Kuhusu maadhimisho ya Ijumaa Kuu, alisema ni eneo ambalo bado limekuwa linaendelea kusumbua mioyo ya watu.Kwamba siku hiyo inasimama katika misingi miwili ya upendo na upatanisho na kuwasihi wakristo kutafakari tendo hilo, ambalo ni msingi wa Imani ya Kikristo. Kuhusu upendo, alisema Mungu aliupenda ulimwengu na kumtoa mwanae wa pekee afe na kuwa sadaka kwa ajili ya wanadamu, kwa maana kuwa Yesu alisimama kwa niaba ya ukombozi wa wanadamu. Mungu alikuwa na upendo wa ajabu, wengi wetu tumezoea kupokea na sio kutoa lakini tofauti Mungu alitoa ikiwa ni fundisho kwa kila mmoja kwani upendo huo ndio uliomuweka Yesu Msalabani,  alisema Askofu Bagonza. Kuhusu upatanisho, alisema ndani ya yesu Kristo alikuwepo Mungu kwa ajili ya upatanisho, akishuka kutoka mbinguni na kuacha enzi na mamlaka, akawa kama mhalifu na kuteswa kwa ajili ya wanadamu. Upendo wa nguvu, ukitaka kitu utafanya chochote, tunajifunza nini katika upatanisho huu kwamba ni kupendana kwa kuwa tuu watumwa tuliokombole nakuishi kwa shukrani kwa aliyetukomboa,  alisema. Alisisitiza kuwa ipo haja ya kujitoa kwa ajili ya wengine kwa mali, wakati na nafsi, kwani kutumika kwa uzalendo vinaongeza thamani kwa mwanadamu huku ikionesha utofauti ya watumwa waliokombolewa na walio bado utumwani.Askofu Bagonza alisema katika kizazi cha sasa, waliokombolewa hawafurahi kuona wengine bado wamefungwa. Kwamba ukombozi unatokana na Yesu, ukiwataka waumini wenyewe kupendana kwa dhati ili kuondoka utumwani na kumtii aliyewakomboa na kuweka huru.