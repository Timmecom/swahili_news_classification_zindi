 ZAMOYONI Mogella amewaambia Simba SC kama wanataka kushindana kimataifa wampe mkataba mpya mshambuliaji Emmanuel Okwi.Mogella, aliyewahi kutamba na Simba mwanzoni mwa miaka ya 1980 mpaka mwanzoni mwa miaka ya 1990, alisema Okwi ni mshambuliaji mwenye tofauti kubwa na wachezaji wengine wa timu hiyo, hivyo ni muhimu Simba wakapambana kumpa mkataba mpya. Wasikilize matakwa yake, na wampe kiasi anachotaka ili asaini mkataba mpya kama wanataka kufanya vizuri kimataifa. Ni mshambuliaji mbunifu ambaye ni ngumu kuwapata katika kizazi hiki, alisema Mogella.Mogella, aliyewahi pia kutamba na Yanga baada ya kutoka Simba, alisema wakishindwa kufikia makubaliano na Okwi timu yake hiyo ya zamani itakuwa na shida katika eneo la ushambuliaji. Okwi anajitambua na zaidi ninavyomtazama hapendi sana kucheza nje ya Tanzania, kila akienda nje anaishia kurudi tena Simba. Lakini kwa kuwa anapenda kucheza Simba na sio nje ya nchi haitakuwa rahisi kumshawishi kubaki kinyume na masilahi anayotaka, amecheza Afcon amejitangaza, timu za nje ni wazi zinamhitaji. Kama Simba wakipuuza masilahi yake nadhani atakuwa tayari kwenda nje,  alisema Mogella aliyejulikana kwa jina la Golden Boy wakati anacheza soka.Okwi alitamba na timu ya taifa ya Uganda kwenye mashindano ya Mataifa ya Afrika yanayoendelea nchini Misri akiwa amefunga mabao mawili na kuisaidia timu hiyo kufika hatua ya 16 bora kabla ya kutolewa na Senegal kwa bao 1-0.Bado mshambuliaji huyo wa kimataifa wa Uganda hajasaini mkataba mpya na klabu yake ya Simba na kuna tetesi anatakiwa na timu mbalimbali nje ya Tanzania, hasa baada ya kuonesha kiwango bora Afcon.