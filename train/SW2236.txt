 MAHAKAMA ya Tanzania inatarajia kutoa huduma mbali mbali za kisheria, ikiwamo kusikiliza na kutoa suluhu malalamiko ya wananchi katika Maonesho ya 43 ya Biashara ya Kimataifa ya Dar es Salaam (DITF) maarufu Sabasaba yanayoanza leo.Huduma nyingine zitakazotolewa ni elimu kuhusu mahakama, elimu juu ya huduma na taratibu mbali mbali za ufunguaji wa mashauri katika mahakama nchini, mfumo wa kusajili na kuratibu mashauri kwa maana ya wananchi kufahamu hatua ambazo kesi zao zimefikia mahakamani na tarehe iliyopangwa tena.Kwa mujibu wa taarifa kwa umma iliyotolewa jana na Kitengo cha Habari, Elimu na Mawasiliano, Mahakama ya Tanzania, kupitia maonesho hayo, wanasheria wa serikali na wa kujitegemea wataelezwa juu ya ufunguaji wa mashauri kwa njia ya mtandao. Mahakama itaeleza hukumu zinazopatikana Mahakama ya Rufani, Mahakama Kuu na divisheni zake na kutoa fomu za udahili na kuzipokea kwa Chuo cha Uongozi wa Mahakama (IJA) na itakuwa katika banda moja pamoja na baadhi ya wadau wake.Wadau hao ni Chama cha Wanasheria Tanganyika (TLS), Tume ya Haki za Binadamu na Utawala Bora (CHRAGG), Chuo cha Uongozi wa Mahakama- Lushoto (IJA), Chama cha Majaji Wanawake Tanzania (TAWJA) pamoja na Tume ya Kurekebisha Sheria (LRC) ambao wote watatoa elimu kuhusu maeneo yao.  Huduma tajwa zitakuwa zikitolewa ndani ya banda la mahakama,  ilisema taarifa hiyo na kuhimiza wananchi kujitokeza kupata elimu ya sheria pamoja na kutoa maoni ili kuboresha huduma ya utoaji haki nchini.