 MSHAMBULIAJI kinda wa Azam FC, Shaaban Iddy  Chilunda , amefunguka kuwa baada ya kumalizika michuano ya Kombe la Kagame sasa akili yake anaihamishia kufanya makubwa Hispania atakapokwenda kujiunga na klabu ya CD Tenerefe.Chilunda, ambaye amefunga mabao manane na kuibuka mfungaji bora wa Kombe la Kagame lililomalizika wiki iliyopita, Dar es Salaam huku timu yake ya Azam FC ikitwaa ubingwa anatarajiwa kwenda Hispania hivi karibuni kujiunga na timu hiyo inayopambana kupanda Ligi Kuu, La Liga.Chilunda amesema, michuano hiyo imemuongezea kitu katika soka kwa kuwa alikuwa akipambana na wachezaji wa nchi zingine tofauti na aliowazoea kwenye Ligi Kuu Bara.Amesema, anaona hakuna kitakachomshinda huko, kwani anajua siri ya kufanikiwa ni kupambana na kujituma hivyo atafanya zaidi ya alivyokuwa Azam. Nashukuru tumemaliza mashindano na kuwa mabingwa, kila siku napenda kufanya vizuri na ndio maana najituma uwanjani na kufunga mabao ambayo yanaibeba timu yangu. Nakwenda Hispania kucheza soka la kimataifa najua sitapata tabu kama nitajituma zaidi, hivyo najiandaa kwenda kupambana na nitakaowakuta huko ili niweze kupata nafasi ya kucheza kikosi cha kwanza,  amesema Chilunda.