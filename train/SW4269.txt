 KOCHA wa timu ya Simba Patrick Aussems, amewapongeza wachezaji wa kikosi hicho kwa kuonesha kiwango na kutengeneza nafasi za kupata mabao katika ushindi wa mabao 3-0 dhidi ya Mtibwa Sugar juzi.Ushindi huo umeirudisha Simba kileleni mwa msimamo wa Ligi Kuu ikifikisha pointi 85 na kujiwekea mazingira mazuri ya kutwaa ubingwa mapema kabla ya kumalizika kwa ligi. Aidha Aussems,alisema siku zote wachezaji wa timu hiyo wamekuwa wakicheza kwa kumiliki mchezo ikiwemo kutengeneza nafasi akifananisha mechi hiyo na ile iliyopita dhidi ya Azam ambayo waliambulia pointi moja baada ya kutoka suluhu akisema ushindani ulifanana isipokuwa utofauti wake mechi na Mtibwa walifunga mabao.Simba sasa inahitaji pointi nne kuangaza ubingwa, kwani ikifikisha pointi 89, hata ikilingana na Yanga lakini mabingwa hao watetezi bado watakuwa wanaongoza kwa uwiano mzuri wa mabao. Simba imebakiwa na mechi nne huku mshindani wake wa karibu Yanga imebakiwa na mechi mbili kumaliza msimu.Aussems alisema mchezo huo ulikuwa mzuri kwa timu zote mbili kuonesha mchezo mzuri uliovutia akiwasifu wachezaji wake kwa kutumia udhaifu wa wapinzani wao kwa kufunga mabao na kuifanya timu hiyo kutimiza malengo ya kupata ushindi muhimu baada ya kufanya vibaya kwenye michezo miwili iliyopita katika uwanja huo. Mchezo uliokuwa mzuri nadhani kila mtu aliona na aliburudika kulingana na kiwango kilichooneshwa na kila timu, ila niwapongeze wachezaji wangu wameweza kutengeneza nafasi nyingi hasa kipindi cha pili na kutumia chache ambazo zimetupa ushindi kikubwa tunajipanga kwa mchezo unaokuja,  alisema Aussems.Mechi inayofuata Simba inatarajiwa kucheza na Ndanda kwenye uwanja wa Uhuru kesho. Kwa upande wake Kocha wa Mtibwa Sugar Zuberi Katwila alisema kitendo cha safu ya ulinzi kufanya makosa ya kujirudia kuwaruhusu washambuliaji wa wapinzani wao kuingia kwenye eneo la hatari kilisababisha kikosi hicho kupoteza mchezo huo kwa mabao matatu. Mabao ambayo hatukutarajia kufungwa, tumekubali tumepoteza tunaenda kujipanga na kurekebisha makosa tuliyofanya ili yasijirudie kwenye michezo inayokuja.  Kwa matokeo hayo yamewafanya Mtibwa kuendelea kusalia nafasi ya tano kwenye msimamo wa ligi hiyo ikiwa na pointi 49 baada ya kucheza mechi 36.