 Rais John Magufuli ameagiza kujengwa kwa hospitali ya wilaya ya Mbarali haraka iwezekanavyo na hadi mwaka huu unapokwisha iwe imeanza kutumika.Ametoa agizo hilo alipokuwa akizungumza na wananchi kwenye mkutano wa hadhara, ikiwa ni sehemu ya ziara yake ya siku nane mkoani Mbeya. Rais Magufuli amesema, Serikali imeongeza shilingi bilioni 1.5/- ili ijengwe hospitali kubwa itakayotoa huduma mbalimbali ikiwa ni pamoja na upasuaji, mionzi na nyinginezo. Nimeshatoa maagizo haya kwa Waziri wa Tamisemi Selemani Jafo na Waziri wa Afya Ummy Mwalimu kuhakikisha zoezi hili linakamilika,  amesema.Rais pia amesema, anafahamu kumekuwa na ufisadi kwenye ujenzi wa hospitali hiyo.Kwa mujibu wa Rais, fedha za ujenzi zilikuwa zimeshatolewa zaidi ya milioni 700/- lakini matokeo yake yalikuwa hayaonekani, na kwamba, suala hilo limeshughulikiwa.