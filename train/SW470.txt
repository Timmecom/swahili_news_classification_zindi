 KATIBU Mkuu Wizara ya Mifugo na Uvuvi anayeshughulikia Mifugo, Profesa Elisante ole Gabriel ameutaka uongozi wa Wakala wa Uchimbaji Visima na Ujenzi wa Mabwawa (DDCA) uliopo chini ya Wizara ya Maji, kukamilisha ujenzi wa Bwawa la Mbangala lililopo katika Halmashauri ya Wilaya ya Songwe Mkoani Songwe ili kutatua kero za wananchi kukosa maji kwa ajili ya matumizi ya binadamu na mifugo.Alibainisha hayo alipotembelea eneo hilo kushuhudia ujenzi wa bwawa na kusema kuwa anaridhishwa na ubora na viwango vya ujenzi.Alisisitiza kuwa DDCA waongeze kasi ya kazi hiyo ili iishe mapema iwezekanavyo ili kukidhi mahitaji ya wafugaji kama ilivyokusudiwa.Sambamba na hilo, alihimiza uongozi wa juu wa DDCA kuzingatia maelekezo na ushauri wa kitendaji ambao amewapatia na wawasilishe ripoti ya utekelezaji katika muda walioelekezwa.Katibu Mkuu huyo alisema Ibara ya 25 ya Ilani ya Uchaguzi ya Chama cha Mapinduzi (CCM) ya mwaka 2015, inaelekeza kuna haja ya kuongeza malambo, mabwawa na visima virefu katika maeneo yanayohitaji maji na malisho. Lengo la wizara ni kuhakikisha tunaondokana na kadhia ya maeneo ya malisho na maji kwa mifugo katika maeneo yote nchini ili kuhakikisha sekta ya mifugo inaimarika,  alifafanua.Kuhusu migogoro kati ya wafugaji na watumaji wengine wa ardhi, katibu mkuu huyo alisema nia ya Serikali ya Awamu ya Tano ni kuhakikisha migogoro inaondoka katika maeneo mbalimbali nchini kwa kushirikiana na viongozi wa mikoa.Msaidizi wa Katibu Tawala wa Mkoa wa Songwe, Evance Kulanga alisema Halmashauri ya Wilaya ya Songwe ina ng ombe wapatao 680,000 ikiwa ni idadi kubwa ya ng ombe kuliko wilaya zote mkoani Songwe.Alitoa rai kwa wananchi kuunza bwawa hilo litakapokamilika. Ofisa Mtendaji wa Kata ya Mbangala linapojengwa bwawa la kunyweshea mifugo, Revocatus Nkonoki alisema bwawa hilo litanufaisha wafugaji, kwa kuwa kata hiyo ina ng ombe 4,000.Kwamba wafugaji katika kata hiyo wamekuwa wakiuliza mara kwa mara juu ya kukamilika kwa bwawa hilo ili waweze kupata maji kwa ajili ya mifugo yao.Kaimu Mkuu wa Kitengo cha Ujenzi wa Mabwawa katika Idara ya Mabwawa katika DDCA, Sadara Sadick alisema atayafikisha maagizo yote yaliyotolewa na Profesa ole Gabriel ili waweze kukamilisha ujenzi wa bwawa mwaka huu.Sadick alisema watafika katika ofisi za Wizara ya Mifugo na Uvuvi Mei 24, mwaka huu kama walivyoelekezwa na Katibu Mkuu ili waweze kujadiliana na wizara juu ya utekelezaji wa haraka wa mradi huo. Ujenzi wa bwawa la maji la Mbangala ulianza kutekelezwa Novemba mwaka 2018 na utagharimu Sh bilioni moja.