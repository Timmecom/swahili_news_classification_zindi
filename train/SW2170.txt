 VINARA wa Ligi Kuu soka Tanzania Bara Yanga leo wanashuka dimbani kwenye Uwanja wa CCM, Kambarage Shinyanga kusaka pointi tatu katika mchezo dhidi ya Stand United. Yanga na Stand United mara ya mwisho kukutana ilikuwa raundi ya kwanza zilipofungana mabao 4-3 katika mchezo uliochezwa kwenye Uwanja wa Taifa.Kipa Klaus Kindoki hatosahau mchezo huo uliompa presha kubwa akionekana kushindwa kumudu hali iliyosababisha baadhi ya mashabiki kumponda kwa kufungwa mabao kizembe. Kwa mara nyingine anakutana nao huenda akawa makini zaidi awamu hii kwani tayari amepata uzoefu baada ya kufanya vizuri katika mechi zilizopita. Yanga pia, haitamsahau mshambuliaji wa Stand Alex Kitenge aliyewafunga  Hat trick  katika mchezo wa raundi ya kwanza.Bila shaka mchezaji huyo anahitaji kuchungwa. Stand United licha ya kuwa ina wachezaji wengi wazuri wa ndani na nje ya nchi, haiko katika mwenendo mzuri. Katika michezo 21, imeshinda sita, sare tatu na kupoteza 12 ikishika nafasi ya 17 kwa pointi 21.Ikipoteza mchezo wa leo basi itazidi kujiweka kwenye hatari ya kushuka daraja hivyo, inahitaji kupambana kujiondoa ilipo. Inakutana na Yanga iliyoko vizuri kileleni kwa pointi 53 ikiwa na rekodi ya kutopoteza mchezo wowote katika michezo 19, ikishinda 17 na kupata sare mbili. Timu hiyo ya Jangwani imekuwa ikifanya vizuri kwenye uwanja wa nyumbani na hata ugenini.Je, itaendeleza rekodi hiyo au itavunjwa? Mechi nyingine itakayochezwa leo ni Azam FC dhidi ya Mwadui, ikitarajiwa kuwa na kisasi baada ya ule uliopita wa raundi ya kwanza kutoka sare ya bao 1-1 ugenini mkoani Shinyanga.Azam FC imeshindwa kufanya vizuri katika mchezo uliopita wa ligi dhidi ya Ruvu Shooting ikitoka kupata sare ya bila kufungana 0-0 na kuzidi kuipa Yanga nafasi ya kubaki kileleni kwa pointi nyingi.Timu hiyo inashika nafasi ya pili ikiwa na pointi 41, tofauti ya pointi 12 dhidi ya Yanga inayoongoza. Imeshacheza michezo 18, imeshinda 12, sare tano na kupoteza mmoja.Mchezo wa leo ni muhimu kwao kushinda kuendelea kuwa katika mbio za ubingwa wa ligi. Mwadui inashika nafasi ya 11 ikiwa na pointi 24, imecheza michezo 22, imeshinda sita, sare sita na kupoteza 10. Ikipoteza itakuwa kwenye nafasi ya kushuka zaidi chini hivyo, inahitaji ushindi ili kupanda katika nafasi za juu