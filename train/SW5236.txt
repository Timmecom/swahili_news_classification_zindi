 MKUTANO wa wadau wa maji kutathmini changamoto kubwa ya kukauka na kuchafuliwa kwa vyanzo vya maji nchini, unatarajia kuanza mjini Kigoma leo.Katika mkutano huo Waziri wa Maji, Profesa Makame Mbarawa (pichani) anatarajiwa kuongoza viongozi wa wizara hiyo na wataalamu kutoka bodi za mabonde tisa ya maji nchini. Mkutano huo wa siku mbili utakaofanyika mkoani Kigoma ukihusisha wadau 250, wakiwamo wadau wa maendeleo wanaochangia na kufadhili miradi ya maji nchini, utajikita kupitia taarifa za hali ya rasilimali za maji nchini na kutoka na maazimio ya nini kifanyike kunusuru hali hiyo.Ofisa wa Bodi ya Maji ya bonde la ziwa Tanganyika, Chobariko Rubwabwa akizungumza na waandishi wa habari mjini Kigoma alisema kuwa kwa sasa kumekuwa na changamoto kubwa ya matumizi ya rasilimali za maji ambazo haziendani na utunzaji na uhifadhi wa vyanzo hivyo. Alieleza kuwa kutokana na changamoto hizo hali inaweza kuwa mbaya siku zijazo na kuathiri upatikanaji wa maji safi na salama kwa ajili ya matumizi ya binadamu. Mkutano utapokea na kujadili taarifa za bodi za mabonde ya maji nchini, utafanya mapitio ya tathmini ya Sera na Sheria kuona namna ambavyo wataweka mkakati wa kuzitumia katika kulinda vyanzo vya maji na kuwa na matumizi endelevu ya rasilimali za maji nchini,  alisema Rubwabwa. Rubwabwa alisema kuwa changamoto ya uchafu wa vyanzo vya maji kwenye mito na maziwa kwa sasa ni kubwa hasa maeneo yenye viwanda kutokana na kemikali kuingizwa kwenye vyanzo hivyo hali inayochangia uchafuzi mkubwa wa vyanzo vya maji nchini.Akieleza kuhusu athari za uchafuzi huo kwa bonde la ziwa Tanganyika Rubwabwa alisema kuwa kwa sasa uchafuzi siyo mkubwa kama mikoa mingine lakini alikiri kuwa athari za tabia nchi kutokana na shughuli za kibinadamu zimekuwa na athari kubwa kwenye bonde hilo. Alifafanua kuwa tafiti zinaonesha kukauka wa ziwa Sagala na Nyamagoma kama hatua za dharula hazitachukuliwa. Wataalamu wote wa wizara watakuwa hapa wakiongozwa na Waziri wa maji, viongozi na wataalamu wote kutoka bodi za mabonde tisa ya maji nchini lakini pia tumeyaalika mashirika ya kimataifa na wadau wa maendeleo ambao wanaochangia na kufadhili miradi ya maji nchini,  alisema Rubwabwa.Ofisa huyo wa bodi ya maji ya bonde la ziwa Tanganyika alisema kuwa mkutano utafanya tathmini ya utendaji wa bodi za mabonde hayo, kufanya tathmini ya tafiti zinazofanywa katika matumizi ya maeneo ya mabonde, utoaji vibali wa matumizi ya maji na uundwaji wa bodi za watumiaji wa maji kwenye miradi mbalimbali ya maji iliyoanzishwa nchini.Akizungumzia athari za mabadiliko ya tabia nchi kwa mkoa Kigoma kutokana na uharibifu mkubwa wa mazingira Ofisa Kilimo Sekretarieti ya mkoa Kigoma, Joseph Rubuye alisema kuwa hali hiyo imechangia uvamizi wa vyanzo vya maji na kusababisha wakulima kukimbilia kulima ndani ya mabonde hayo kwenye mito na maziwa.