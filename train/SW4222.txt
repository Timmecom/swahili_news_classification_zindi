 KATIKA kuadhimisha wiki ya chanjo Afrika, Shirika la Afya Duniani (WHO) limetoa tahadhari ya kurejea kwa kasi kwa ugonjwa wa surua duniani na kuwa kubwa, huku baadhi ya nchi za Afrika zikikabiliwa na ongezeko la tatizo hilo kwa asilimia 700.Limesema kuanzia mwaka jana, tatizo hilo limeonesha dalili zisizo nzuri, hali hiyo ikitokana na watu kudharau chanjo na kuitaka Tanzania kuwa makini. Ndani ya miezi mitatu ya mwaka huu kesi zimeongezeka kwa asilimia 300 duniani. Hata hivyo, limesema Tanzania bado idadi ni ndogo na iko katika nafasi nzuri ya kutokomeza ugonjwa huo, kwa kuwa katika watu waliopimwa kwa mwaka jana, waliokutwa na surua walikuwa 74 huku wagonjwa wa rubella wakiwa ni 54.Aidha, kuanzia Septemba mwaka huu, itazinduliwa kampeni ya ugonjwa wa surua na rubella nchini kuanzia kwa watoto wenye umri wa miezi tisa hadi 59, lengo likiwa ni kutokomezwa kwa ugonjwa huo. Mtaalamu wa Chanjo kutoka WHO, Dk William Mwengee alisema hayo jijini Dar es Salaam jana katika semina ya waandishi wa habari, ikiwa ni Maadhimisho ya Wiki ya Chanjo Afrika. Wiki hiyo huanza kila wiki ya mwisho wa Aprili kila mwaka na kuisha Aprili 30.Kuhusu surua nchini Tanzania, alisema ipo haja ya wananchi kuwa makini ili kutoruhusu ugonjwa huo kurudi, kwa kuwa ni moja ya nchi chache za Afrika zilizoweza kufikia utokomezwaji. Alisema Tanzania kwa mwaka 2016, walirekodiwa wagonjwa wa surua 33, mwaka 2015 wagonjwa 30 na hali hiyo hutokana na kuwepo kwa wanaobaki na ugonjwa bila kuchanjwa na wasiofikiwa.Kuhusu kampeni ya ugonjwa wa surua na rubella, alisema itafanyika wiki ya pili ya Septemba mwaka huu, na maandalizi yanaendelea ili kila zahanati iweze kufikiwa, huku ikionesha jinsi ya kuwapata watoto na kuchanjwa wakitarajia kufikia asilimia 95 ya kila wilaya. Ugonjwa wa rubella unafanana na surua na chanjo yake hutolewa sawa. Kuhusu ugonjwa wa surua duniani, alisema tatizo limerudi kwa kasi kubwa kama mojawapo ya magonjwa ya kuambukiza.  Kuanzia mwaka jana dalili zimeonesha si nzuri, ugonjwa wa surua ukionesha kurudi kwa kasi kubwa kwa sababu ya watu kudharau chanjo,  alisema Dk Mwengee na kubainisha kiwango cha nchi zilivyoathirika kwa ugonjwa huo.Alisema kwa nchi zinazokabiliwa na ugonjwa huo ni Jamhuri ya Kidemokrasia ya Congo (DRC), Sudan, Ethiopia, Georgia, Madagascar na Libya. Nchi nyingine ni Serbia, China, Ufaransa, Ukraine na Ufilipino. Kuhusu Wiki ya Chanjo, Meneja wa Chanjo na Kinga kutoka Wizara ya Afya, Maendeleo ya Jamii, Jinsia, Wazee na Watoto, Dk Dafrosa Lyimo alisema chanjo moja ya surua, inapunguza vifo vya watu milioni 10.6. Alisema mwaka 2014 ndipo ilipoanza kutolewa kwa chanjo ya ugonjwa wa surua na rubella ambapo chini ya miaka hiyo, hawakupata chanjo hivyo wana kirusi kinachoambukiza ugonjwa huo ambao huambukizwa kwa hewa.