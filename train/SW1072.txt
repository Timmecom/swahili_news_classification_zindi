 MAHAKAMA ya Hakimu Mkazi Kisutu imeruhusu mshitakiwa wa pili, Alloycious Mandago anayekabiliwa na kesi ya uhujumu uchumi na kuisababishia serikali hasara ya Sh bilioni mbili pamoja na wenzake, kuhojiwa na Taasisi ya Kuzuia na Kupambana na Rushwa (Takukuru).Mbali na Mandago, washitakiwa wengine katika kesi hiyo ni mfanyabiashara Mohamed Yusufali, aliyetajwa na Rais John Magufuli kuiibia serikali Sh milioni saba kila dakika na Isaac Kasanga ambao kwa pamoja wanakabiliwa na mashitaka 39. Wakili wa Takukuru, Leonard Swai alidai jana mbele ya Hakimu Mkazi Mkuu, Thomas Simba kuwa kesi hiyo imekuja kwa ajili ya kutajwa. Alidai kuwa wapo katika hatua za mwisho kwa ajili ya kuandaa maelezo ya mashahidi, lakini wanaomba kumhoji mshitakiwa Mandago akiwa gerezani.Baada ya kueleza hayo, Hakimu Simba aliridhia mshitakiwa huyo kuhojiwa akiwa gerezani na kuahirisha kesi hiyo hadi Februari 8, mwaka huu kwa ajili ya kutajwa. Washitakiwa hao wanadaiwa kuwa kati ya Machi 2, 2010 na Aprili 26,2016 katika maeneo tofauti ndani ya jiji la Dar es Salaam, walikula njama kwa kughushi, kukwepa kulipa kodi na kutakatisha fedha.Katika mashitaka ya pili, linalomkabili mshtakiwa wa tatu, Kasaga, anadaiwa katika ofisi za Wakala wa Usajili (Brela) zilizoko Manispaa ya Ilala, aliwasilisha nyaraka ya uongo yenye Fomu Namba 128 ya Mei 2, 2016 akionyesha kuwa Machi 4, 2012 wakurugenzi wa kampuni ya Superior Financing Solution Limited ni Mohamed Mustafa Yusufali, Izack Kassanga na Maria Barnett.Katika mashitaka mengine inadaiwa kati ya Marchi 4, 2011 na Aprili 13, 2016, akiwa mmiliki na Mkurugenzi wa kampuni ya Superior Financing Solution Limited, walijihusisha na muamala wa kiasi cha Sh bilioni 2.9, wakijua fedha hizo zinatokana na zao la pesa haramu.