 NAIBU Waziri wa Habari, Utamaduni, Sanaa na Michezo, Juliana Shonza amesema ubingwa wa Cosafa iliyotwaa timu ya taifa ya wanawake chini ya umri wa miaka 20  Tanzanite  ni funzo kuwa uwekezaji unahitajika zaidi kwao.Tanzanite iliyoshiriki michuano hiyo ya Baraza la Soka kwa nchi za Kusini mwa Afrika kama timu mwalikwa, ilitwaa ubingwa huo mwishoni mwa wiki iliyopita baada ya kuichapa Zambia mabao 2-1 katika mchezo wa fainali uliochezwa Afrika Kusini.Akizungumza juzi baada ya kuipokea timu hiyo uwanja wa ndege wa kimataifa wa Julius Nyerere Dar es Salaam, Shonza alisema walichokifanya wachezaji hao ni fursa na funzo kwamba kumbe wakiwekeza timu ya wanawake wanaweza kutangaza nchi kimataifa.  Vijana wetu wamefanya kazi kubwa sana, sisi kama Wizara tunawapongeza kwasababu walishiriki kama wageni waalikwa lakini hawakubweteka kuona hayawahusu, wamepambana na kutwaa ubingwa, alisema.