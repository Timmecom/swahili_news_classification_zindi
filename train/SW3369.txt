 TAASISI ya Sekta Binafsi Tanzania (TPSF) imesema suala la vijana kukosa kazi litapungua baada ya kuanzishwa kwa mabaraza ya ujuzi ya kisekta kuhakikisha suala la ujuzi linafanyiwa kazi kupitia elimu inayotolewa vyuo mbalimbali ambayo itaendana na mahitaji ya soko kukuza uchumi wa viwanda. Mkurugenzi Mtendaji wa TPSF, Godfrey Simbeye alisema hayo juzi mjini Morogoro wakati warsha ya kuandaa wajumbe wa mabaraza ya kisekta yenye nia ya kuwafanya waweze kufahamu majukumu yao.Simbeye alisema katika mkakati wa kukuza ujuzi nchini, taasisi hiyo kwa kushirikiana na serikali imedhamiria kuunda baraza la ujuzi la taifa na itakuwa nchi ya pili kwa bara la Afrika yenye mfumo huo. TPSF ni moja ya watekelezaji wa mkakati wa kitaifa wa kukuza ujuzi na ndio inayohusika na kipengele cha kuunda mabaraza ya ujuzi katika sekta sita ambazo ni muhimu kiuchumi,  alisema Simbeye. Aliyataja mabaraza hayo ya kisekta kuwa ni kilimo, biashara, utalii, nishati, ujenzi, tehama na usafirishaji ambazo zote hizo zitakuwa na mabaraza ya kukuza ujuzi.Alisema mabaraza ya kisekta yanatokana na mkakati wa kitaifa wa mwaka 2016 unaolenga kukuza stadi za ujuzi nchini kwa miaka 10 ijayo na kuwa mabaraza hayo yatahusu vijana licha ya awali kuwepo kwa changamoto ya namna ya kuwaunganisha katika maeneo yao ama katika sehemu yao ya biashara. Simbeye alisema mabaraza hayo yatatakiwa kwenda na kasi ya teknolojia inayobadilika katika viwanda vinavyoendelea na vinavyoanzishwa na kufanya utafiti kuwafikia vijana maeneo mbalimbali nchini.Alisema Juni 20, mwaka huu, Waziri wa Elimu , Sayansi na Teknolojia, Pro- fesa Joyce Ndalichako anatarajiwa kuzindua mabaraza ya kisekta Dar es Salaam na baadaye litaundwa baraza la ujuzi la taifa.Mwenyekiti wa Chama cha Wasindi- kaji Maziwa Tanzania, Fabian Mwakatuma alisema mjini hapa kuwa katika sekta binafsi nchini si kila ujuzi unapatikana, kwa kuwa mitaala iliyopo sasa haitoi watu wenye ujuzi wa kwenda kufanya kazi ya ujuzi fulani katika sekta husika kutokana na upungufu uliopo.Mwakatuma alitolea mfano sekta ya maziwa nchini hakuna chuo kinachofundisha usindikaji maziwa na kwa wachache waliopo wamesoma masomo ya ujumla Chuo Kikuu cha Sokoine cha Kilimo (SUA).