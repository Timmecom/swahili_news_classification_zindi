 OFISI ya Waziri Mkuu kupitia Baraza la Taifa la Uwezeshaji Wananchi Kiuchumi (NEEC), imeandaa rasimu ya Mwongozo wa Kitaifa wa Ushiriki wa Watanzania katika Uwekezaji wa miradi mikubwa na ya kimkakati nchini.Waziri wa Nchi, Ofisi ya Waziri Mkuu (Sera, Bunge, Kazi, Vijana, Ajira na Wenye Ulemavu), Jenista Mhagama alielezea mkakati huo wa Serikali wakati akifungua warsha ya wadau kujadili rasimu hiyo iliyoandaliwa na Taasisi ya Uongozi (TU) kwa ushirikiano na NEEC.Amesema mwongozo huo ni muhimu katika kuwashirikisha Watanzania katika ushiriki wa uwekezaji nchini na ni nyenzo muhimu ya kufanikisha utekelezaji wa masuala ya uratibu wa shughuli za biashara kupitia kwa wadau wa sekta mbalimbali ili kutekeleza azma ya serikali ya kuwa na uchumi wa viwanda na kufikia malengo ya Dira ya Taifa ya 2025.Mhagama amesema, anaamini kwamba washiriki hao ambao wametoka katika sekta mbalimbali nchini, wana ujuzi wa kutosha na watatoa kikamilifu maoni na mapendekezo yenye tija kwa manufaa ya taifa hili."Malengo yetu ni kwamba utaratibu wa kutoa taarifa ulioainishwa kwenye mwongozo uanze kutumika kabla mwaka huu haujaisha na nitafuatilia kupata taarifa mara mbili kwa mwaka kuhusu ushiriki wa Watanzania katika miradi mbalimbali," amesema.Mhagama alisema kupitia taarifa hizo baraza la NEEC litafahamu hali halisi iliyopo na kuchukua hatua stahiki za kuishauri serikali hatua za kuchukua ili wananchi wanufaike.Aliwaagiza waratibu wote walioteuliwa kutoka katika wizara na taasisi mbalimbali kuhakikisha wanatimiza wajibu wao wa kufuatilia na kutoa taarifa ndani ya wakati uliopangwa.Mwakilishi wa Mkurugenzi Mtendaji wa Taasisi ya Uongozi, Kadali Singo amesema, wakati umefika kwa Watanzania kushiriki kwenye uwekezaji wa miradi mbalimbali kutokana na kwamba miradi hiyo inatekelezwa katika nchi yao.Singo, ambaye ni Mratibu wa Mafunzo katika Taasisi ya Uongozi amesema, Watanzania wanatakiwa kushiriki katika uwekezaji wa miradi mbalimbali kwa kutoa huduma na kuhakikisha wawekezaji wanatumia bidhaa za hapa nchini.Alisema wawekezaji katika miradi mingi wamekuwa hawatumii bidhaa na huduma za Tanzania lakini pia wanatakiwa kusaidia kuelimisha watanzania na kwa kuelimisha huko watapata taaluma na ujuzi ili mara wakiondoka taaluma hiyo ibaki miongoni mwa Watanzania.Mwenyekiti wa NEEC, Dk Festus Limbu alisema hivi sasa wamewasha moto kuhakikisha kila mwekezaji anayekuja kuwekeza nchini katika mradi mikubwa ya kimkakati anaweka utaratibu wa kuwapa nafasi Watanzania kushiriki katika miradi hiyo.Katibu wa Baraza la Uwezeshaji Wananchi Kibiashara (NEEC), Bengi Issa alisema baraza hilo limewakutanisha wadau wa baraza hilo kutoka katika taasisi, wizara na idara za serikali zaidi ya 57 kujadili mwongozo huo na kutoa mapendekezo ya kuuboresha zaidi.