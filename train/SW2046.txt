 SERIKALI imeamua kuendesha mnada wa wazi mtandaoni katika msimu wa mauzo ya zao la korosho kwa mwaka huu ili kuwe na uwazi, usawa na kupata bei nzuri. Aidha, katika msimu wa mauzo uliopita ambao serikali ilichukua jukumu la kununua korosho zote zilizovunwa, mpaka sasa serikali imebaki ikidaiwa na wakulima Sh bilioni 50 pekee ambazo hazijalipwa kati ya Sh bilioni 723 zilizotakiwa kulipwa kwa wakulima. Akizungumza na waandishi wa habari jana jijini Dar es Salaam, Waziri wa Kilimo, Japhet Hasunga alisema kuwa serikali katika msimu wa mwaka 2019/2020 ambao unaanza mwezi huu, korosho zote zitauzwa kupitia minada ya wazi. Tayari Bodi ya Korosho imeanza kusajili wanunuzi wenye kampuni nchini kwa kutumia mfumo huo ili kununua korosho, lengo la utaratibu huu mpya ni kupanua wigo wa soko ambapo utaongeza ushindani na kupata bei nzuri zaidi kulingana na mwenendo wa soko la dunia,  alisema Hasunga. Waziri Hasunga alisema kupitia utaratibu huo wakulima watalipwa mapema zaidi ambapo alisema kutakua na mkutano wa wadau wa sekta ya korosho Septemba 30, mwaka huu utakaofanyika jijini Dar es Salaam utajadili pia mambo mbalimbali na kuelezea utaratibu huo Aidha, alisema awamu ya kwanza ya mauzo ya korosho hiyo itakuwa kwa wenye viwanda vya kubangua korosho nchini chini ya utaratibu maalumu utakaowekwa na bodi na baada ya hapo wataanza kuuza kwa utaratibu wa minada itakayofanyika nchi nzima kwa kila ghala.Aliongeza kuwa mpaka sasa serikali haijaingia mkataba na mnunuzi yoyote isipokuwa wanunuzi wote watanunua kwa kupitia utaratibu wa manunuzi kupitia jukwaa la Solo la Bidhaa Tanzania (TMX) ambapo hakutakuwa na utaratibu wa awali wa watu kutumbukiza vikaratasi kwenye kisanduku kisha kufunguliwa kesho yake kupata mshindi. Alisema kupitia mnada huo, wanunuzi wa nje ya nchi wataweza kushiriki na hawatalazimika kufungua akaunti hapa nchini bali watadhaminiwa na benki za malipo zinazotambuliwa na TMX.  Wanunuzi wote wa korosho watasajiliwa na Bodi ya Korosho kupitia Mfumo wa Wizara ya Kilimo wa Kusimamia Biashara za Kilimo (ATMIS) na wanunuzi watatakiwa kulipa kinga ya dhamana kutegemea na kiasi cha korosho anachotaka kwenye akaunti suluhishi inayomilikiwa na soko la bidhaa.Alisema wanunuzi hao wataruhusiwa kununua korosho ghafi kwa mafungu kati ya tani 50 hadi 500 kulingana na mahitaji ambapo korosho zitapangwa kulingana na ubora na daraja. Aidha, alisema mnunuzi atalazimika kununua kiasi cha korosho kilichopo katika fungu katika kikao kimoja ili kuwezesha utoaji wa korosho katika ghala kwa kutumia utaratibu wa korosho za kwanza kuingia ndizo za kwanza kutoka. Aidha, Waziri huyo alisema pia wanunuzi kwenye leseni watapewa namba maalumu (code) watakazotumia kuingia kwenye mfumo wa mnada na mnunuzi akishinda atalazimika kulipa ndani ya siku tatu na malipo yote ni kupitia benki na minada hii itafanyika siku mbili kwa wiki katika maghala yote yaani Jumanne na Alhamisi.Aliongeza kuwa lengo la serikali ni kuona wakulima wanalipwa fedha zao moja kwa moja kwenye akaunti zao binafsi katika benki zilizopo maeneo yao na kwamba Bodi ya Korosho inaendelea kuwasajili wakulima wote wa korosho waliopo nchini.