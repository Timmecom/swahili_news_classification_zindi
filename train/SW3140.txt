 WAZIRI wa Maji na Umwagiliaji, Profesa Makame Mbarawa ameiondoa kampuni ya ujenzi ya Nyakirang anyi ya mjini Musoma katika orodha ya makampuni, yatakayoruhusiwa kufanya kazi na Wizara ya Maji.Amechukua hatua hiyo kutokana na kampuni hiyo, kushindwa kukamilisha mradi wa maji wa Bunda Mjini, hivyo kupelekea wananchi wa mji huo kukosa maji. Profesa Mbarawa alitoa uamuzi huo baada ya kukagua mradi huo, ambao awali ulidaiwa umekamilika huku Serikali ya Mkoa ikibaini makosa mengi ya kitaalamu, yaliyosababisha maji kushindwa kutoka.Alisema wizara yake haiko tayari kufanya kazi na mkandarasi, ambaye hajali mahitaji ya wananchi na kuwaacha waendelee kutaabika kwa kukosa maji kwa kushindwa, kukamilisha mradi kwa wakati huku ukitekelezwa chini ya kiwango.Alisema mbali na kampuni hiyo, wizara yake pia hivi karibuni itatoa orodha kamili ya makampuni, ambayo hayataruhusiwa kufanya kazi na wizara yake. Mbarawa alisema kuwa mbali na kuchelewesha mradi wa maji wa Bunda, kampuni hiyo ya Nyakirang anyi pia imesababisha wakazi wa mji wa Bunda kukosa maji kwa muda mrefu, tofauti na serikali ilivyokuwa imepanga kumaliza tatizo hilo. Hatuwezi kumpa kazi mkandarasi ambaye anawapa tabu wananchi, hii ndio kazi ya mwanzo na mwisho, hatuko tayari kufanya kazi na wakandarasi wazembe na wabadhirifu ambao mnaisababishia serikali hasara,  alisema Mbarawa Mkuu wa Mkoa wa Mara, Adam Malima alisema mkandarasi huyo alikusudia kukabidhi mradi wenye dosari ili wapambane nao, hivyo baada ya kuukataa kuwa haujakamilika hivi sasa unakamilishwa kwa gharama zao wenyewe, ambapo serikali haijatoa chochote.Malima alisema kutokana na mahitaji mkubwa ya maji kwa wananchi, amelazimika kusimamia mradi huo ili wananchi wake wapate maji kwanza ndipo mambo mengine yafuate. Alisema wanatarajia ifikapo Novemba 25 mwaka huu, watajaribu kupandisha maji.