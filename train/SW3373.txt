 Serikali imetoa siku moja kwa Mamlaka ya Mapato Tanzania (TRA) kukabidhi taarifa ya idadi za mashine mbovu za kielektroniki (EFDs) zilizopo Kariakoo jijini Dar es Salaam, lengo likiwa ni kuwabaini wafanyabiashara wasio waaminifu wanaokwepa kodi kwa makusudi.Naibu Waziri wa Fedha na Mipango, Dk Ashatu Kijaji ametoa agizo hilo baada ya kupita katika maduka aliyonunua vitu mbalimbali juzi na kubaini kuwa hawakumpatia risiti za EFDs kwa maelezo kuwa mashine ni mbovu.Akiwa katika duka lililopo Mtaa wa Lindi na Msimbazi la Farid linalouza vifaa vya michezo, Dk Kijaji alisema kesho ataikabidhi taarifa hiyo katika kikao kitakachofanyika wizarani. Kama wizara tunahitaji kupata haya yote kuhusu udanganyifu unaofanywa na wafanyabiashara wa Kariakoo, ikiwa ni pamoja na kujua kuna mashine ngapi mbovu. Hiki kipindi watu wengi wananunua hivyo wafanyabiashara wasipotumia mashine tunapoteza kodi nyingi,  amesema."Tunataka kujua tumepoteza kodi kiasi gani tangu mwezi Septemba mwaka huu mpaka sasa katika duka hili la vifaa vya michezo kwa kuwa mashine yao imekuwa mbovu kwa kipindi chote hicho hiki ndicho kimezuia nisiende Dodoma ili nishughulike na suala hili kwanza,  amesema.Amehoji kwenye duka hilo la vifaa vya michezo kama mashine ni mbovu tangu Septemba kwa nini hawakwenda TRA Kariakoo kutoa taarifa kwani kwa miezi mitatu mfululizo mashine kuwa mbovu ni upotevu mkubwa wa kodi ya serikali.Naibu Waziri huyo alisisitiza kuwa hakuna taifa linalopiga hatua ya kimaendeleo bila kodi, hivyo aliwataka wafanyabiashara wanapokumbana na tatizo lolote wafike kwenye ofisi husika.Amesema juzi alifika Kariakoo kwa ajili ya kuendelea kufuatilia ulipaji wa kodi kwa kuwa eneo hilo lenye wafanyabiashara wengi limekuwa na tatizo la ulipaji wa kodi, hivyo alizunguka madukani kununua bidhaa lakini hakupata risiti.Aliongeza kuwa miongoni alinunua bidhaa kwenye duka la mfanyabiashara mkubwa wa vifaa vya michezo ambaye naye amekuwa akikwepa kodi.Kwa upande wake mmiliki wa duka hilo la vifaa vya michezo Farid Ally amesema wamekuwa ni walipaji wa kodi wazuri na kuwa kipindi cha Januari hadi Septemba wamelipa kodi vizuri kwa kutumia mashine isipokuwa mwezi huo Septemba hadi sasa mashine ni mbovu."Naomba viongozi wangu muwe na utaratibu wa kutupa mafunzo kila baada ya muda ili mjue tuna matatizo gani," alisema Ally na kujibiwa na uongozi wa TRA Kariakoo kuwa mafunzo yanafanywa mara kwa mara lakini hakuna wahudhuriaji.Kaimu Kamishna wa Kodi za Ndani TRA, Abdul Mapembe amesema wameyapokea maagizo ya Naibu Waziri Dk Kijaji wameanza kuyafanyia kazi na taarifa za awali zinaonesha duka linalouza vifaa vya michezo Kariakoo halijawahi kupeleka mauzo yoyote ofisini kwao kama walivyoeleza.Alisisitiza kuwa msako huo ni endelevu kwa TRA kwani wafanyabiashara wamekuwa wakifanya vitendo vya udanganyifu kwa makusudi, lengo la mamlaka ni kuhakikisha makadirio yamekusanywa kwa usahihi.