 WABUNGE wameiomba Wizara ya Mifugo na Uvuvi kurudisha zana za wavuvi zilizochukuliwa na kukamatwa wakati wa Operesheni Nzagamba II na wale walioziingiza nchini nyavu zenye saizi hizo ndogo wachukuliwe hatua.Wakichangia Bajeti ya Wizara ya Mifugo na Uvuvi iliyowasilishwa na Waziri Luhaga Mpina, wabunge wamesema nyavu zilizoharibiwa haziwezi kurudishwa, lakini injini za boti zinaweza kurudishwa.Mbunge wa Viti Maalumu, Dk Christina Ishengoma alisema operesheni hiyo ya kutokomeza uvuvi haramu, ilisaidia kuongeza samaki, lakini akaomba waliohusika kuingiza nyavu zenye matundu madogo nchini wachukuliwe hatua.Alisema elimu pamoja na nyavu kuchomwa ni sawa, lakini akaomba walioingiza nchini nyavu hizo wachukuliwe hatua kutokana na kuwatia wavuvi hasara.Mbunge wa Ukerewe, Joseph Mkundi (CCM) alisema operesheni hiyo ilifanyika kwa ajili ya kulinda rasilimali hizo za nchi, lakini sera na sheria zilizokuwapo ziliathiri maisha ya wananchi kutokana na kuteketeza nyavu hizo.Alisema wananchi walinyang anywa mashine na injini walizopata kwa jasho, hivyo inatakiwa warudishiwe mashine hizo ili waendelee na uvuvi na kulinda rasilimali za nchi kwa kufuata taratibu na kanuni zilizowekwa.Alisema wizara inatakiwa kwenda mbali zaidi badala ya kuzuia kwa kuangalia saizi ya nyavu, zuio hilo linatakiwa kutolewa kwa vipindi, kuruhusu miezi kadhaa na kukataza mingine kuvua samaki.Alisema zuio limekuwa likifanyika nchini katika Ziwa Victoria, lakini nchi jirani za Kenya na Uganda, zimekuwa zikiendelea kuvua samaki ambao wanasafiri kutoka eneo moja hadi lingine na Tanzania kuendelea kupata hasara.Mbunge wa Kigoma Mjini, Zitto Kabwe (ACT Wazalendo) alitaka kujua wale waliochomewa nyavu zao katika operesheni hiyo serikali imeweka mkakati gani wa kuhakikisha wanafidiwa.Lakini pia alisema vifaa ambavyo bado vimeshikiliwa kama injini wanatakiwa kurudishiwa ili kuendelea kufanyia kazi.Mbunge wa Mtwara Mjini, Naftaha Nachuma (CUF) amesema operesheni hiyo ilisababisha nyavu za wavuvi wengi kuchomwa, lakini waliozileta nchini hawajachukuliwa hatua.Mbunge wa Buchosa, Dk Charles Tizeba (CCM) alisema operesheni iliwahusu wananchi wake takribani asilimia 90, hivyo anaunga mkono serikali kupiga vita uvuvi haramu, lakini haungi mkono njia zilizotumika katika kufanya operesheni hiyo ambayo haikuzingatia sheria za nchi.Amesema operesheni hiyo ilihusisha pia vitendo vya rushwa kwani baadhi ya watendaji walitumia mwanya huo kupokea rushwa.Mbunge wa Viti Maalumu, Jacqueline Msongozi (CCM) alisema uvuvi haramu umeleta shida katika maeneo mbalimbali nchini.