 WAZIRI wa Habari, Utamaduni, Sanaa na Michezo, Dk Harrison Mwakyembe kwa kushirikiana na Kamati ya Hamasa ya Taifa Stars amewaomba Watanzania kuichangia timu ya soka ya taifa, Taifa Stars, fedha kwa ajili ya kuwapa motisha wachezaji.Timu ya taifa kwa iko Misri ikijiandaa na fainali za Mataifa ya Afrika zinazotarajiwa kuanza mwishoni mwa wiki hii, Tanzania ikitarajiwa kufungua dimba na Senegal Jumapili.Akizungumza jana Dar es Salaam Waziri Mwakyembe alisema timu ina matumaini ya kufanya vizuri hivyo kuna kila sababu kwa watu wote kuchangia kiasi chochote cha fedha ili kuwatia moyo na kuwapa hamasa wachezaji. Timu haina matatizo kule Misri ila tumeona kuna vita kubwa ya ndani na nje ya uwanja kwenye mashindano yale kutoka kwa makundi mengine yakiahidiwa kupewa bilioni kadhaa kwa ajili ya hamasa, yote hayo ni kuvurugana kisaikolojia nasi tumeona kuna haja ya kuchangia vijana wetu wawe na motisha,  alisema.Alisema kilele cha uchangiaji kitahitimishwa Alhamisi ya wiki hii katika hafla ya harambee itakayofanyika hoteli ya Serena.Pia, alimshukuru Mkuu wa Mkoa wa Dar es Salaam, Paul Makonda na kumpatia cheti cha shukrani baada ya kufanikiwa kuhamasisha vizuri katika mchezo wa mwisho wa kufuzu fainali hizo dhidi ya Uganda.Mwakyembe alisema watu wanaweza kuchangia kupitia akaunti hizi 0111010009781 NBC yenye jina la BMT, 01J1019956700 CRDB yenye jina la TFF, TTCL 0735414043.Mwenyekiti wa Kamati ya ushindi ya Taifa Stars, Makonda alisema kwa kuwa timu ni mali ya Watanzania sasa ni wakati wao kuichangia ili watakapoanza mashindano wacheze kwa juhudi.Alisema Kamati ya Hamasa ilifanya mazungumzo na kampuni 41 zilizoahidi kuchangia na kuyahimiza kuanza kuweka fedha katika akaunti hizo zilizotangazwa.Makonda aliwahimiza Watanzania wote kwa imani zao kuiombea Taifa Stars ili ifanye vizuri katika michezo hiyo, baada ya kufanya maandalizi mazuri ya mwezi mmoja na kucheza mechi mbili za kirafiki. Watanzania wote siku ya Jumamosi tuelekeze nguvu zetu kuiombea timu, kama ni maandalizi yapo, nguvu ya fedha ipo, kinachohitajika ni maombi ili Mungu aweze kutusikia na kufanya vizuri,  alisema. Stars ipo kundi moja na Kenya, Senegal na Algeria