 Utekelezaji huo unatokana na kilio cha siku nyingi cha wananchi kuyahitaji makapi hayo ili waweze kuyachenjua na kujipatia dhahabu badala ya kurejeshwa kwenye mashimo ambako dhahabu inachimbwa.Hivi karibuni Makamu wa Rais, Samia Suluhu Hassan alipofanya ziara mkoani hapa alipatiwa kilio hicho na wananchi na ndipo akaiagiza Wizara ya Nishati na Madini kuhakikisha kuwa suala la kuwapatia wananchi na wachimbaji wadogo makapi ya dhahabu (magwangala) ya mgodi wa GGM linapatiwa ufumbuzi.Kutokana na hatua hiyo, Serikali ya Mkoa wa Geita imeshatenga eneo maalumu ambako makapi hayo yatahamishwa kutoka mgodini hapo na shughuli hiyo itaanza mwishoni mwa mwezi Februari.Hayo yalielezwa na Naibu Waziri wa Nishati na Madini, Dk Medard Kalemani baada ya kikao chake na uongozi wa mgodi wa GGM, wabunge wa mkoa wa Geita, Baraza la Taifa la Hifadhi na Usimamizi wa Mazingira (NEMC) na Ofisi ya Mkuu wa Mkoa Geita kilichofanyika hivi karibuni katika Ofisi za Ofisa Madini Mkazi wa Mkoa. Wakati wa shughuli za uchimbaji kwenye maeneo hayo kuna mabaki ambayo hutunzwa kwa ajili ya kurudishia katika mashimo baada ya uchimbaji kukamilika katika eneo husika; lakini wananchi wanaozunguka mgodi wanayahitaji ili kuyachenjua na kupata dhahabu,  alisema Dk Kalemani.Alisema baada ya kikao hicho GGM wameridhia wananchi wanaozunguka mgodi huo kuchukua makapi hayo baada ya kila upande (Serikali na GGM) kutekeleza majukumu waliyopangiana ambayo yanapaswa kutekelezwa hadi kufikia Januari 21, 2016.Hata hivyo, alisema kuwa kabla ya uhamishaji makapi kuanza rasmi Februari 28 mwaka huu, Serikali itatafuta eneo ambalo mabaki hayo yatahifadhiwa ili wananchi waendelee kuyafanyia kazi bila kuathiri shughuli za mgodi. Alimwagiza Ofisa Madini Mkazi wa Geita kuhakikisha kwamba hadi kufikia Januari 21, 2016 eneo liwe limepatikana.Aidha alieleza kuwa kabla ya Januari 21 mwaka huu, Serikali itaunda timu itakayoshirikiana na mgodi katika kutathmini aina ya makapi ya dhahabu yanayohitajika na wananchi kwani makapi hayo yapo ya aina nyingi.