 NDEGE ya pili mpya aina ya Airbus A 220-300, itawasili nchini kesho kutokea nchini Canada na kufanya idadi ya ndege mpya, zilizonunuliwa na Serikali ya Awamu ya tano kufikia sita.Mara baada ya kuingia madarakani, Serikali ya Rais John Magufuli iliahidi kuifufua Kampuni ya Ndege nchini (ATCL) kwa kununua ndege mpya saba. Mpaka sasa ndege tano zilizonunuliwa na Serikali, zilishawasili nchini.Miongoni mwa ndege hizo, zimo Bombardier Dash 8 Q400 tatu zenye uwezo wa kubeba abiria 76 kila moja, Boeing 787-8 Dreamliner moja yenye uwezo wa kubeba abiria 262 na Airbus A220-300 yenye uwezo wa kubeba abiria 132 moja.Akizungumza wakati akiwaapisha viongozi mbalimbali akiwemo Waziri wa Madini, Doto Biteko, makatibu wakuu, naibu makatibu wakuu, katibu tawala na makamishna wa Tume ya Utumishi wa Umma, Ikulu jijini Dar es Salaam jana, Rais John Magufuli alisema kuwa alikesha juzi akifuatilia ndege hiyo.Rais Magufuli alitoa kauli hiyo baada ya Spika wa Bunge, Job Ndugai, kumwomba Rais awaruhusu mawaziri waende liikizo, kwa kuwa nyuso zao zinaonekana kujaa uchovu kutokana na pilikapilika za kazi.Akijibu ombi hilo la Spika, Rais Magufuli alisema hata yeye hajaenda likizo na juzi alikesha akiwasiliana na watu walioifuata nje ya nchi ndege ya pili aina ya Airbus.Alisema viongozi hao, walimweleza kuwa ndege ilikuwa inaendelea vizuri na majaribio na wakati huo ilikuwa angani kwa muda wa saa nne.Gazeti hili lilimuuliza Katibu Mkuu Wizara ya Ujenzi, Uchukuzi na Mawasiliano, Dk Leonard Chamuriho kutaka kujua ni lini hasa ndege hiyo itawasili nchini, ndipo Dk Chamuriho alisema itawasili kesho na taratibu za mapokezi zinaendelea.Kuhusu lini na saa ngapi ndege hiyo itaondoka na itatua kwenye nchi ipi, Dk Chamuriho alisema bado hajapata taarifa ya jambo hilo, ila anachojua ndege hiyo itawasili kesho.Katika kutimiza majukumu yao kwa wananchi, Rais Magufuli aliwataka viongozi wawe tayari kuteseka kwa ajili ya kuwatumikia wananchi.Alisema wananchi hawana likizo mwaka mzima, inakuwaje viongozi watamani kwenda likizo, hivyo aliwataka wachape kazi, kwa kuwa wananchi wanataka maendeleo.Wakati huo huo, ndege mpya ya ATCL aina ya A220-300 Air Bus jana imeanza safari yake ya kwanza kwenda mkoani Mwanza, ikiwa ni takribani wiki mbili tangu iwasili ikitokea nchini Canada.Uzinduzi wa safari hiyo uliofanyika asubuhi jana, ukienda sambamba na heshima ya ndege hiyo kumwagiwa Water Salute ulishuhudiwa na viongozi mbalimbali wa mkoa huo, akiwemo Mkuu Mkoa wa Mwanza, John Mongela.Ndege hiyo ni moja kati ya ndege mbili za aina hiyo, zilizonunulliwa na serikali kama hatua mojawapo ya kulifufua shirika hilo, iliyofanywa na Rais Magufuli, ikiwa ni utekelezaji wa ahadi alizozitoa wakati wa kampeni ya kuwania kiti cha urais.Aidha, kwa mujibu Mkuu wa Kitengo cha Mawasiliano wa ATCL, Josephat Kagirwa, ndege ya pili aina hiyo A 220-300 Air Bus, inatarajiwa kuwasili kesho jijini Dar es Salaam na kupokelewa na Rais Magufuli na viongozi wengine wa serikali.Akizungumza wakati wa mapokezi ya ndege hiyo katika Uwanja wa Ndege wa Mwanza, Mkuu wa Mkoa, John Mongela alisema kuanza safari kwa ndege hiyo ni matokeo mazuri ya mikakati ya Rais Magufuli, kukuza uchumi wa nchi hususani wakati huu taifa linapoelekeza juhudi za kukuza uchumi wa kati wa viwanda ifikapo 2020."Napenda kumpongeza sana Rais John Magufuli, ni wazi kuwa maono yake kweli yanaonekana kutekelezeka, ujio wa ndege zote kuanzia Bombadier, Dreamliner hadi sasa Air Bus, ni fahari kubwa kwa watanzania wote," alisema Mongela.Alisema kuanza kwa safari ya ndege hiyo, pia ni faraja kubwa kwa wafanyabiashara wa mkoa huo, kwa kuwa itawapa fursa ya kusafirisha bidhaa mbalimbali zikiwemo za nyama za mbuzi na mabondo ya samaki, ambayo yamezidi kupata soko katika nchi mbalimbali Duniani."Tangu kuanza kwa safari ya ndege ya Dreamliner kwa kiasi kikubwa tumeshuhudia wafugaji na wavuvi wakinufahika kwa bidhaa zao kupata soko, na sasa imekuja ndege hii, imani yetu bidhaa nyingi zitazidi kupata soko maeneo mbalimbali baada ya kupatikana kwa usafiri wa uhakika," aliongeza Mongela.Mongela alisema Mkoa wa Mwanza ambao kwa sasa ni kama kitovu cha biashara katika mikoa na nchi zilizopo Kanda ya Ziwa, utazidi kupata ufanisi kutokana na ndege hizo kufanya safari zake ndani ya mkoa huo, huku akijinasibu kuwa kwa sasa mkoa huo ndo unaoongoza kwa kuwa abiria wengi.Katika hatua nyingine, Kagirwa alisema mbali ya kwenda Mwanza, ndege hiyo Jumamosi ya Januari 12, itaanza kufanya safari yake kwenda mkoani Mbeya.Alisema mbali na safari hiyo, wakati wowote wa Februari ndege hiyo Air Bus A220-300 inatarajiwa kuanza safari kwenda katika miji ya Harare (Zimbambwe) na Lusaka nchini Zambia.Aidha, Kagirwa alisema kuanza safari kwa ndege hizo, kunatarajiwa kutoa fursa ya kupatikana kwa wateja wa kutosha, watakaowezesha safari za ndege kubwa ya Dreamliner, inayotarajiwa kuanza safari zake kwenda Bombay (India), Ghounziouh (China) na Bangkok nchini Thailand ndani ya miezi miwili ijayo.Naibu Waziri wa Wizara ya Ardhi, Nyumba na Maendeleo ya Makazi, Angelina Mabula, alipongeza ujio wa safari za ndege hiyo katika Mkoa wa Mwanza na baadaye maeneo mbalimbali katika Kanda Afrika.Aliwataka Watanzania kuendelea kumuombea Rais Magufuli ili aendelee kutimiza maono aliyonayo katika kuwaletea Watanzania maendeleo.Imeandikwa na Matern Kayera,Dar na Oscar Job,Mwanza