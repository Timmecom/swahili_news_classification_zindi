 CHAMA cha Mawakala wa Forodha (TAFFA) tawi la Namanga, kimemuomba Waziri Mkuu, Kassim Majaliwa aingilie kati mgogoro kati yake na Wakala wa Vipimo (WMA) unaowalazimisha kulipia tozo mpya kwa kila bidhaa, badala ya kutumia utaratibu wa awali wa kulipia tozo kwa mzigo wote.Aidha, TAFFA imesema haipo tayari kufanya kazi na wakala huo hadi hapo utakapowaonesha sheria hiyo mpya inayowalazimisha kuitekeleza bila kuwepo kwa makubaliano yoyote, kitendo wanachodai kuwa kinawaumiza. Walitoa msimamo huo jana kwenye kikao kilichoongozwa na Mwenyekiti wao, Ismail Lukas, kilichofanyika Namanga, wilayani Longido.Kwa mujibu wa mwenyekiti huyo, walikuwa wakitumia sheria ya zamani ya mwaka 2016 ambayo walikuwa wakilipia asilimia 0.2 ya thamani ya mzigo ambapo kiwango cha chini cha malipo kilikuwa Sh 100,000 kwa mzigo. Alisema wanachopinga ni WMA kuamua kuwatoza malipo ya Sh 100,000 kwa kila aina ya bidhaa badala ya mzigo mzima kama sheria inavyoelekeza. Tunamuomba Waziri Mkuu aje Namanga kuzungumza na sisi juu ya huu mgogoro kwani tukiendelea na utaratibu huu tutakosa wafanyabiashara. Hakuna mtu aliye tayari kupata hasara kwa sababu jinsi tunavyopandishiwa gharama za tozo ndivyo hivyo hivyo bei za bidhaa zitakavyopanda, alisema Mwenyekiti huyo.Meneja wa tawi wa kampuni ya EDPAC, Wilson Mkanza alisema kwa sasa hawapo tayari tena kufanya shughuli yoyote bila kupata muongozo wa sheria mpya inayowalazimu wao kutumia utaratibu mpya wa kulipa tozo ya Sh 100,000 kwa kila bidhaa badala ya mzigo kama utaratibu wa awali.Alisema walipokea barua Mei 15, mwaka huu ya ufafanuzi wa kanuni ya ada za ukaguzi wa bidhaa zilizofungashwa zinazoingia nchini kutoka nje ya nchi kutoka kwa Kaimu Meneja wa WMA mkoa, Dismas Maturine.Alieleza kuwa barua hiyo iliwataka kulipia bidhaa moja moja badala ya kutozwa kwa mzigo mzima, kama ilivyokuwa awali bila kushirikishwa chochote kabla ya kupewa barua hiyo. Janeth Mero kutoka kampuni ya Beam Tanzania Limited, alisema uwepo wa utaratibu huo wa kulipa kwa kwa bidhaa moja moja unatengeneza mazingira ya rushwa, hivyo kuwataka kuendelea na utaratibu uliokuwepo wa awali ili walipe bila migogoro yoyote.Kwa upande wake, Mkurugenzi wa Ufundi kutoka WMA makao makuu, Stella Kahwa, alisema ameyapokea malalamiko hayo na kuahidi kuyafanyia kazi. Alisema utaratibu utakaoendelea kutumika ni ule uliokuwa ukitumika awali.