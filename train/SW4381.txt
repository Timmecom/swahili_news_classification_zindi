 WAZIRI Mkuu, Kassimu Majaliwa amewataka viongozi wa serikali mikoani kushirikiana na kufanya kazi kwa pamoja. Pia amewataka mawaziri kuacha mtindo wa kufanya ziara katika mikoa, bila kuwapa taarifa wakuu wa mikoa.Waziri Mkuu alitoa onyo hilo, wakati akifungua mafunzo ya siku tano ya wakuu wa mikoa (RCs) na makatibu tawala wa mikoa (RAS), yaliyoandaliwa kwa ushirikiano wa Taasisi ya Uongozi (UI) na Ofisi ya Rais (Tamisemi) jijini hapa jana.Alisema viongozi hao wanatakiwa kuheshimiana. Alisema hata kama wote ni wateule wa Rais, siyo utaratibu mzuri kwa viongozi hao, kutoheshimiana na kudharauliana, kwani kila mmoja amekabidhiwa maeneo ya kushughulikia.Alisema wakuu wa mikoa, nao wanapofanya ziara katika mikoa ya wakuu wa mikoa mingine, wanatakiwa kutoa taarifa, kutokana na utaratibu kwamba huo siyo mkoa wao. Waziri Mkuu alisema pia wakuu wa mikoa, wanapofanya ziara katika wilaya mbalimbali, wanatakiwa kutoa taarifa kwa wakuu wa wilaya, kabla ya kufanya shughuli zozote katika wilaya hizo.Akizungumzia suala la ziara, Waziri wa Nchi Ofisi ya Rais (Utumishi na Utawala Bora), George Mkuchika alisema waziri kufanya ziara katika eneo fulani, bila kutoa taarifa ya dhati hilo ni kosa, ni wajibu kutoa taarifa. Alisema kitendo cha viongozi kufika katika eneo fulani kulala hotelini, pamoja na kuwa walinzi wao na kuondoka bila kumweleza au kueleza ratiba yake kwa mkuu wa mkoa, ni kosa.Pia, aliwataka viongozi hao kwenda kutatua migogoro mbalimbali katika maeneo yao, mfano migogoro ya ardhi. Kwamba haipendekezi kuona waziri wa ardhi, anakwenda kutatua migogoro midogo ya ardhi, ambayo wanaweza kuitatua. Waziri Mkuu aliwataka viongozi wazingatie mafunzo hayo ili wakirudi mikoani kwao, wakasimamie kikamilifu shughuli zao, kwa kuwaheshimu watendaji wa chini yao.Akizungumzia uhusiano baina ya viongozi, Majaliwa alimwagiza Waziri wa Nchi Ofisi ya Rais, Tamisemi, kwenda mkoani Kilimanjaro, ambako hali si shwari kutokana Mkuu wa Mkoa, kutoelewana na baadhi ya wakuu wa wilaya. Mkuu wa Mkoa huo wa Kilimanjaro ni Anna Mghwira na wilaya za mkoa huo ni Hai, Siha, Moshi, Rombo, Same na Mwanga.Pia, alimtaka katika ziara hiyo, aandamane na Waziri wa Nchi Ofisi ya Rais, Utumishi, naye kwenda huko kwa lengo la kutoa semina kwa viongozi hao ili kuacha tofauti zao, ambazo zinakwamisha maendeleo. Aliwataka viongozi hao, kufuata itifaki katika kuandika barua. Alisema ni kosa kwa mkuu wa wilaya, kuandika barua kwa Rais, bali anatakiwa kumwandikia mkuu wa mkoa.Vile vile, alisema Naibu Waziri anatakiwa kumwandikia waziri, badala ya kuandika moja kwa moja kwa Rais. Akizungumza, Katibu Mkuu, Ofisi ya Rais (Tamisemi), Mussa Iyombe alisema viongozi hao, wanatakiwa kuzingatia mafunzo, kwani uzoefu unaonesha kwamba viongozi waliopitia mafunzo hayo, matunda yake hayaonekani sana. Alisema serikali inatumia fedha nyingi, lakini matunda yake hayaonekani sana.Wengi wanapata mafunzo lakini hawazingatii mafunzo kwani wanafanya kazi nyingi za ofisi kwa kupitia simu. Alisema kumekuwa na migogoro na kutoheshimiana mipaka baina yao. Alisema kuna migogoro kati ya wakuu wa mikoa na makatibu tawala wa mikoa, makatibu tawala na makatibu tawala wasaidizi, makatibu na mawaziri. Alisema kutoelewana huko, kunakwamisha maendeleo na kunaichafua serikali. Akizungumza, Waziri wa Nchi ofisi ya Rais (Utumishi na Utawala Bora), Mkuchika aliwataka viongozi hao kuendesha serikali kwa sheria, kanuni na taratibu.Aliwataka waachane na vitendo vya kuwaweka watu ndani saa 24 kama hawatishii usalama wa wengine na wao wenyewe. Pia aliwataka kuacha kuchelewa kwenye mikutano. Aliwataka wakuu wa mikoa, kupanga ratiba ya kufanya mikutano na Taasisi ya Kupambana na Kuzuia Rushwa (Takukuru) katika mikoa yao. Alisema anashangaa kigugumizi kinatoka wapi na aliahidi kwamba wasishangae taasisi hiyo, inafika hapo na kuomba mikutano.Akizungumza Mkurugenzi Mkuu wa Taasisi ya Uongozi, Prof Joseph Semboja alisema viongozi hao katika mafunzo hayo hadi Desemba 7, wanatakiwa kuvishinda vishawishi vya kufanya mambo mawili wakiwa katika mafunzo.Mafunzo hayo yanashirikisha wakuu wa mikoa 26 na makatibu tawala 26 pamoja na watendaji wa Tamisemi, lengo ni kuwajengea uwezo wao, kuongoza rasilimali watu na nyingine na kuongeza sifa zao binafsi. Alisema taasisi ya uongozi ilianza kutoka mafunzo hayo Mei mwaka jana hadi Oktoba mwaka huu, ambapo wakuu wa wilaya 139 na wakurugenzi 185 walipata mafunzo hayo. Hivyo, mafunzo ya wakuu wa mikoa na katibu tawala ni mwendelezo