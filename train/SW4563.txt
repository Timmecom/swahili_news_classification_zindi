 WANACHAMA 750 wa vikundi vya wakulima katika Halmashauri ya Wilaya ya Kisarawe mkoani Pwani wanatarajia kukabidhiwa hati miliki za ardhi zitakazoweza kuwasaidia kupata mikopo katika taasisi za fedha.Hayo yalibainika wilayani humo juzi katika Kijiji cha Zegero wakati wa mkutano wa mchakato wa kuanzisha jukwaa la wakulima unaoratibiwa na Shirika la The Winamwanga Cultural Heritage Association kwa kushirikiana na ofisi ya mkurugenzi wa halmashauri hiyo.Akizungumza katika mkutano huo, ofisa miradi wa shirika hilo, Said Simkonda alisema kati ya wanachama hao watakaopatiwa hati hizo, 250 ni wenye ulemavu ambao wamepata mashamba kwa ajili ya kufanya kilimo.Akizungumzia uanzishwaji wa jukwaa hilo la wakulima, alisema litakuwa ni chombo cha kuwakutanisha wakulima wote waliomo wilayani Kisarawe na mikoa ya jirani ili kuleta kilimo chenye tija. Alisema mchakato huo umewahusisha wadau wa kilimo kutoka Kata ya Kurui, Mzenga, Mafizi, Vihingo, Marui na Chole na kuwa shirika hilo linaupongeza uongozi wa Halmashauri ya Wilaya ya Kisarawe kwa kuridhia kuupokea mradi huo wa kilimo mwaka juzi. Tangu tuanze kushirikiana na Halmashauri ya Wilaya ya Kisarawe, shirika letu limeweza kuwasaidia wakulima ambao ni wanachama wao 255 na kuwapatia mafunzo ya kilimo na kuwa linatarajia kuendeleza kutoa mafunzo ya kompyuta, skana, intaneti na kuendesha huduma za ugani kwa wakulima,  alisema.Alisema pamoja na mambo mengine wanatarajia kuanzisha soko la kimataifa la mazao mbalimbali wilayani humo ili mazao yote yanayolimwa wilayani humo yapatikane eneo moja kama lile la Kibaigwa.Diwani wa Kata ya Kurui ambaye aliongoza mchakato wa kuanzishwa kwa jukwaa hilo la wakulima, Musa Kunikuni alisema jukwaa hilo ni muhimu kwani litawasaidia kuwaweka pamoja na kuwa hizo hati miliki za ardhi wakizipata zitawasaidia kupata mikopo ya kuendeleza kilimo. Diwani wa Kata ya Mafizi, Yadhamen Nghonde alisema ni muhimu hati hizo zikatolewa haraka ili wakulima waliowanachama waweze kujipanga kwa kuomba mikopo itakayowasaidia msimu ujao wa kilimo.