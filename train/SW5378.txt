 BAADA ya juzi kukusanya pointi tatu dhidi ya Kagera Sugar, kikosi cha Mabingwa watetezi wa Ligi Kuu Bara Simba leo kitashuka tena dimbani katika mchezo wa ligi hiyo dhidi ya BiasharaUnited ya Musoma utakaofanyika kwenye Uwanja wa Karume mkoani Mara. Simba iliwasili jana mjini Musoma ikitokea Mwanza, ambapo ilifanya mazoezi yao kwenye Uwanja wa CCM Kirumba katika hali ya kuweka miili sawa baada ya mchezo wao dhidi ya Kagera. Kuelekea mchezo huo, kocha wa Simba Patric Aussems alisema anafahamu kuwa mchezo huo utakuwa mgumu kwa kuzingatia kuwa ugenini lakini lengo lao ni kuhakikisha wanashinda kila mchezo wa mbele yao. Alisema michezo ya ugenini inakuwa migumu sana hasa kwa wenyeji kutaka kuthibitisha maana halisi ya matumizi ya uwanja wa nyumbani na kuongeza kuwa watapambana kuchukua pointi tatu.  Kitu muhimu mimi naangalia mbele, nimeandaa wachezaji wangu vizuri maana najua hautakuwa mchezo mwepesi utakuwa kwa kuzingatia tunacheza ugenini,  alisema Assems.Alisema lengo lao ni kutetea ubingwa wa ligi kuu, hivyo watahakikisha wanafanya vizuri katika kila mchezo ili kujiweka katika mazingira mazuri ya kutetea ubingwa huo waliochukua misimu miwili mfululizo.Nahodha wa timu hiyo Mohammed Hussein aliwaomba mashabiki wa timu hiyo waliopo maeneo ya Kanda ya Ziwa hasa mkoani Mara, kujitokeza kwa wingi kuishangilia timu yao.Baada ya mchezo huo, Simba itarejea Dar es Salaam kujiandaa na mchezo mwingine wa ligi dhidi ya KMC, utakaochezwa Novemba 19 katika Uwanja wa Uhuru na baada ya hapo itakuwa na kibarua kingine dhidi ya Azam FC. Katika mchezo wa kwanza uliofanyika Uwanja wa Karume, Simba ilishinda mabao 2-0, wakati mchezo wa pili uliisha sare ya bao 1-1 kwenye uwanja wa Taifa. Katika mechi zingine za Ligi Kuu zilizoche zwa jana, Singida United akiwa kwenye Uwanja wa Namfua alifungwa 1-0 dhidi ya Alliance, huku Ruvu Shooting akiifunga Polisi Tanzania 1-0, Mwadui ametoka sare ya 1-1 na Mbao FC.