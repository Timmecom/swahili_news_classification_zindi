 HALMASHAURI za wilaya nane za mkoa wa Tabora, zimeanika fursa za kiuwekezaji zilizopo ndani ya wilaya hizo, kupitia jukwaa la biashara linaloendelea mkoani humo. Fursa hizo zimegusa maeneo mbalimbali ikiwemo ardhi ya kutosha ya uwekezaji katika kilimo cha mpunga, korosho kama zao la mkakati, tumbaku, alizeti, karanga na viazi vitamu, lakini pia ardhi kwa ajili ya viwanda vya kusindika asali na mazao ya mifugo.Halmashauri hizo nane za mkoa hio ni Nzega Mjini, Nzega, Urambo, Kaliua, Igunga, Sikonge, Manispaa ya Tabora na Tabora (Uyui). Akizungumza katika jukwaa hilo, lililoanza mjini Tabora jana, Mkuu wa Wilaya ya Urambo, Angelina Kwinga, alisema katika wilaya hiyo imejaa fursa lukuki za kiuwekezaji ikiwemo ujenzi wa stendi ya kisasa ya mabasi na uanzishaji wa viwanda mbalimbali vya kusindika mazao ya kilimo.Alisema pia wilaya hiyo inaongoza kwa kuzalisha asali bora kuliko inayozalishwa kwingine, inalima kwa wingi tumbaku, mpunga, alizeti na karanga. Aidha, alisema kutokana na zao la tumbaku kuwa moja ya chanzo kikubwa cha mapato katika wilaya hiyo, tayari wameanza mchakato wa kujenga kiwanda cha tumbaku, ambacho Rais John Magufuli ameahidi kutoa asilimia 70 ya fedha za gharama na halmashauri hiyo itatoa asilimia 0.Kwa upande wake, Mkuu wa Wilaya ya Sikonge, Peres Magiri alibainisha kuwa halmashauri hiyo ina fursa nyingi za uwekezaji kutokana na kuwa na rasilimali nyingi ikiwemo ardhi ambazo bado hazijatumiwa ipasavyo.  Tuna misitu ya kutosha na ndio maana tunazalisha asali bora. Pamoja na ukweli huo, bado uzalishaji wa asali uko chini ikilinganishwa na fursa ya uzalishaji iliyopo.Tunazalisha tani 2,000 wakati uwezo ni kuzalisha tani 6,000 kwa mwaka. Tunakaribisha wawekezaji katika eneo hili,  alisema Magiri. Aidha, mwaka 2013 wilayani humo, yaligunduliwa madini ya dhahabu katika kata ya Kitunda, ambayo kwa mujibu wa wataalamu ni mengi na yanahitaji uwekezaji wa kisasa katika uchimbaji.  Kwa sasa tuna wachimbaji wadogo 3,000  alisema.Pia, alibainisha kuwa tayari wameanza kujiandaa kwa ajili ya ujenzi wa kiwanda cha asali na wametenga fedha za awali Sh milioni 50. Alisema wanahitaji viwanda vitano zaidi vya asali ili kusindika asali na kuiuza kiubora zaidi. Mkuu wa Wilaya ya Uyui, Gift Msuya alitangaza fursa za halmashauri hiyo ni kufikika kwake vizuri kutokana na wilaya hiyo kuwa na matoleo yanayoiunganisha na wilaya zote za Tabora, lakini pia maeneo mengine kama vile Kahama na Shinyanga.Alitaja fursa zilizopo wilayani humo ambako wanalima asilimia 80 ya mpunga kuwa ni uanzishwaji wa viwanda vya asali, mazao kama vile tumbaku, mpunga, asali, ujenzi wa stendi ya kisasa ya mabasi, soko la kisasa, uwekezaji katika usafiri wa umma na huduma za kijamii kama shule, hospitali na taasisi za fedha.Kwa pande wa Mkurugenzi Mtendaji wa Halmashauri ya Kaliua, Dk John Pima, alisema Kaliua ndio halmashauri inayoongoza kwa kuwa na maeneo makubwa ya uwekezaji ikiwemo misitu kwa ajili ya mazao ya misitu kama mbao, asali na mabonde ya mpunga.Mkuu wa Wilaya ya Igunga, John Mwaipopo, alisema Igunga ina fursa nyingi ikiwemo mifungo zaidi ya milioni moja na ng ombe zaidi ya 400,000, lakini kwa bahati mbaya kutokana na ukosefu wa viwanda, ngozi katika wilaya hiyo hutupwa.Alisema kutokana na hali hiyo, Igunga imeanzisha mkakati wa kuanzisha maonesho ya mifugo wakilenga kutoa elimu ya matumizi ya ngozi. Mchumi wa Manispaa ya Tabora, Joseph Kashushura, alisema tayari halmashauri hiyo imeanzisha miradi 38 iliyoko katika utekelezaji, iliyogusa maeneo ya viwanda, majengo, majisafi na salama, afya na elimu, masoko ya kisasa na usafirishaji. Jukwaa hilo la nane, limeandaliwa na Kampuni ya Magazeti ya Serikali (TSN) kwa kushirikiana na mkoa wa Tabora. Jukwaa la saba lilifanyika Agosti, mwaka huu mkoani Geita.