 SOKO kubwa la kimataifa la mazao yanayotokana na muhogo linatarajiwa kujengwa wilayani Kasulu mkoani Kigoma kwa lengo la kupata soko la uhakika kwa nchi za Afrika Mashariki.Mratibu wa mpango wa pamoja wa Umoja wa Mataifa unaotekelezwa na mashirika 16 ya Umoja wa Mataifa, Evance Sangicha alisema kuwa soko hilo litajengwa katika kijiji cha Mvugwe wilaya ya Kasulu mkoani Kigoma na kwamba kiasi cha shilingi milioni 390 tayari kimeshatolewa kuanza utekelezaji wa ujenzi wa soko hilo.Sangicha alisema kuwa soko litajengwa chini ya utekelezaji wa mipango ya Shirika la maendeleo la UN (UNDP), Shirika la umoja wa matifa linalotoa ruzuku kwa wajasiliamali (UNCDF) na Shirika la Umoja wa mataifa la Viwanda (UNIDO) ambapo soko hilo litaenda sambamba na mchakato wa kuongeza uzalishaji (Mashamba) na usindikaji kwa kutumia viwanda vidogo.Mratibu huyo alisema kuwa utekelezaji wa mpango huo utafanyika chini ya ushirikiano na hlmashauri ya wilaya Kasulu, shirika la viwanda vidogo (SIDO) mkoa Kigoma na wadau mbalimbali ambao watashiriki moja kwa moja kwenye utekelezaji huo huku wajasiliamali wakishirikishwa kwa karibu.Sambamba na hilo Mratibu huyo alisema kuwa ujenzi wa soko hilo utaenda sambamba na ukarabati wa soko la Sofia lililopo mjini Kasulu ambapo kiasi cha shilingi milioni 90 katika awamu ya kwanza kitatumika kwa ajili ya kujenga vizimba vya wafanyabiashara.Mkurugenzi wa Halmashauri ya Mji wa Kasulu, Fatina Hussein alisema kuwa katika kushiriki utekelezaji wa mpango huo Halmshauri imejaga katika kuongeza maeneo ya uzalishaji, kuongeza wataalam ambao watawafikia wakulima,kuvipatia vikundi vya wajasiliamali mikopo ikiwemo wakulima na wachakati ili kuweza kwenda sambamba na mipango hiyo.