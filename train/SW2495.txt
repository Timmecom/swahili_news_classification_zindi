 MAWAZIRI wa Tanzania, Rwanda na Burundi wanaohusika na nishati wamewahakikishia wananchi wao kuwa mradi wa kusambaza umeme unaoendelea kutekelezwa na nchi hizo katika mto Rusumo Wilaya ya Ngara mkoani Kagera, utakamilika ifikapo Februari mwakani.Waziri wa Nishati wa Tanzania,Dk Medard Kalemani; Waziri wa Nishati, Maji na Miundombinu wa Rwanda, Balozi Claver Gatete na Waziri wa Nishati na Migodi wa Burundi, Come Manirakiza walitembelea mradi huo ambao utasambaza umeme unaozalishwa na maji, ili kuangalia maendeleo yake.Kupitia ziara yao, walisema utakapokamilika utawafikia wananchi 1,146,000, wakiwamo wananchi 159,000 wa Tanzania, Rwanda wananchi 520,000, na Burundi wananchi 520,000, huku gharama za matumizi ya umeme yakipungua kwani idadi hiyo kwa sasa inatumia umeme unaofuliwa na mafuta.Mradi huo ulianza kutekelezwa Februari mwaka jana kwa gharama za dola za Marekani milioni 528.6 zikiwa ni gharama za mashine ya kufua umeme dola milioni 340 na njia za kusambaza umeme zitagharimu dola milioni 128.6.Mwenyekiti aliyeongoza kikao cha mawaziri hao, Dk Kalemani alisema mpaka sasa mradi umefikia pazuri na ukikamilika utasaidia vijiji 13 wilayani Ngara na baadaye utapitia Nyakanazi na kuungana na Gridi ya Taifa Geita. Wananchi wanaotegemea umeme unazalishwa na mafuta wanatumia gharama kubwa na mara nyingi unazimika hivyo hawawezi kutekeleza sera ya viwanda, hivyo mradi huu ukikamilika utasaidia sana viwanda kuanzishwa katika Wilaya ya Ngara na umeme utakuwa wa gharama nafuu,  alisema Dk Kalemani.Aidha, alisema katika mradi huo, zaidi ya ajira 500 zimepatikana huku akiwasisitiza Watanzania kuacha uvivu na kuhakikisha wanafanya kazi ili kujipatia kipato kuliko watu kulalamika wakidai wananchi wa nchi nyingine wanapendelewa huku wao wakiwa hawataki kujaribu fursa pale serikali inapowaletea miradi karibu.Mradi huo unatekelezwa na serikali za Tanzania, Rwanda na Burundi kwa kushirikiana na Benki ya Dunia, huku ukitarajia kuzalisha megawati 80 na kila nchi itanufaika na megawati 27. Mkandarasi anayetekeleza mradi huo ni Hydropower Construction Company (WHC).