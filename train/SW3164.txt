 WAZIRI wa Viwanda na Biashara, Innocent Bashungwa amesema wataendelea kuondoa urasimu katika sekta ya viwanda kwa kutumia Mpango wa Maboresho ya Mazingira ya Biashara (blue print) kwa lengo la kuboresha mazingira ya biashara na uwekezaji.Aidha, amesema watafanya mazungumzo na kampuni inayonunua zao la tumbaku kwa wakulima kuona kama wataendelea kufanya hivyo au serikali itafute wanunuzi wengine walio tayari.Akizungumza na ujumbe kutoka Umoja wa Ulaya (EU), Dar es Salaam jana, Bashungwa alisema utekelezaji wa mpango huo unahitaji ushirikiano baina ya taasisi za serikali, sekta binafsi, wadau wa maendeleo na wahisani.Bashungwa alisema mpango huo utaleta ufanisi kuanzia kwa wazalishaji wa mazao ya kilimo na wafanyabiashara ambapo malighafi zitakazozalishwa zitakuwa na ubora unaotakiwa na zitaweza kutumika popote duniani.  Blue print itasaidia kuongeza biashara kwa masoko ya Jumuiya ya Afrika Mashariki (EAC), Jumuiya ya Nchi za Jangwa la Sahara (SADC) na Umoja wa Ulaya.Utasaidia Tanzania kufikia uchumi wa wa kati,  alisema Bashungwa. Alifafanua kuwa mpango huo pia utaongeza ufanisi katika biashara na shughuli za viwanda katika kuongeza uzalishaji ambao utasaidia wafanyabiashara kulipa kodi zaidi serikalini na kujenga uchumi jumuishi kupitia ajira kwa vijana na wanawake. Aidha, alisema serikali itaendelea kushirikiana na wadau wa maendeleo na sekta binafsi kwa ajili ya kuondoa vikwazo vinavyokwamisha uwekezaji ikiwemo tozo mbalimbali kama ilivyofanywa kwenye bajeti ya 2019/2020.Naye Mkuu wa Kitengo cha Ushirikiano kutoka EU, Joseph Nunes alisema wataendelea kuisaidia serikali katika maeneo mbalimbali ya uwekezaji watakayotaka wafanye ikiwemo masoko, ajira na huduma za jamii.Nunes alisema tozo zaidi ya 54 zilizoondolewa na serikali itachochea maendeleo katika sekta mbalimbali na kwamba mpango wa blueprint utaongeza uwajibikaji hivyo kuwa na ushirikiano wa kiuchumi utakaoleta tija. Katika hatua nyingine, waziri huyo alizungumza na wadau kutoka Kampuni ya Sigara Tanzania (TCC) na kuwaahidi kufanya mazungumzo na Waziri wa Kilimo kwa lengo la kujadiliana namna ya kupata kampuni itakayoweza kununua zao la tumbaku kutoka kwa wakulima.Bashungwa alisema kampuni iliyokuwa ikinunua zao la tumbaku ni TLTC na kwamba Kampuni ya GTI imekubali kununua tumbaku kwa msimu ujao.  Tutazungumza na kampuni ya awali iliyokuwa ikinunua tumbaku kama watakubali kuendelea kununua zao hilo au kama hawawezi basi serikali itatafuta wanunuzi wengine watakaonunua zao hilo kwa wakulima msimu ujao,  alisisitiza.Aliongeza kuwa wadau wengi wameipongeza serikali kwa kuwa na bajeti rafiki iliyosikiliza wadau wa viwanda na biashara kuhusu masuala ya tozo na kodi mbali mbali. Waziri huyo alieleza serikali itaendelea kuondoa vikwazo vilivyokuwepo kwenye sekta ya biashara kwa lengo la kuleta unafuu na kukuza biashara, ajira na mazingira rafiki kwa wafanyabiashara wa sekta binafsi.Naye Mkurugenzi wa Uhusiano wa TCC, Godson Killiza alisema hatua ya serikali kupunguza kodi ya bidhaa mbali mbali ni jambo linaloleta faida kwa wafanyabiashara Watanzania kutumia malighafi za ndani kuzalisha bidhaa. Killiza alisema bajeti ya serikali ya 2019/20 italeta faida katika ukuaji wa uchumi, kukuza biashara na kupunguza gharama za uzalishaji kwa kampuni nyingi.Alisema Kodi ya Ongezeko la Thamani (VAT) kwa asilimia nane katika biashara yao imesaidia kuongeza ulipaji wa kodi kutoka Sh bilioni 227 mwaka 2017 hadi Sh bilioni 234 mwaka jana.  Unapoondoa kodi kwenye bidhaa inasaidia kuongezeka kwa ulipaji kodi na hivyo inachochea ukuaji wa mapato ya ndani,  alisema Killiza.