 WAKATI timu ya taifa ya soka ya Tanzania Bara, Kilimanjaro Stars, ikishindwa kuingia tatu bora za michuano ya Kombe la Chalenji kwa nchi za Ukanda wa Afrika Mashariki na Kati, Uganda imetwaa taji la 15 baada ya ushindi wa mabao 3-0 dhidi ya Eritrea katika mchezo wa fainali mjini Kampala jana.Michuano hiyo iliyoandaliwa na Baraza la vyama vya soka Afrika Mashariki na Kati (Cecafa) iliyomalizika jana Kampala na wenyeji Uganda kutwaa ubingwa, ilikuwa yenye kusisimua na isiyotabirika kutokana na ubora wa viwango kwa baadhi ya timu. Mabao ya Uganda jana yalifungwa na Bright Anukani dakika ya 31, Mustafa Kizza dakika ya 68 na Joel Madondo dakika ya 89.Uganda itaendelea kuwa katika historia ya ubora katika ukanda huo ikiongoza pia, kwa mataji hayo ya Cecafa. Mshindi wa pili ni Eritrea iliyocheza fainali kwa mara ya kwanza na kuzishangaza timu nyingine kwa kiwango cha hali ya juu. Mshindi wa tatu ni Kenya iliyoichapa Kili Stars mabao 2-1.Stars inaambulia nafasi ya nne ikijitahidi baada ya mara ya mwisho mwaka 2017 kutolewa mapema hatua ya makundi. Mabao ya Kenya yalifungwa na Kenneth Muguna dakika ya 15, Hassan Abdallah dakika ya 36 na la kufuatia machozi la Kili Stars lilikuwa la penalti lililofungwa dakika 82 na Gadiel Michael.Penalti hiyo ilitokana na mchezaji wa Kenya kunawa mpira eneo la hatari. Kili Stars waliingia katika mchezo huo wakionekana kana kwamba wamechoka na kucheza kwa kiwango cha chini tofauti na mchezo wa nusu fainali waliocheza dhidi ya Uganda. Kocha Juma Mgunda alisema licha ya kushindwa kupata nafasi za juu mashindano hayo yamewapa mwanga na wamejifunza.