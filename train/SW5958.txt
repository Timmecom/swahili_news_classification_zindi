 SERIKALI itatoa waraka maalumu wa namna ya kusimamia mapato na matumizi ya Mfuko wa Kuchochea Maendeleo ya Jimbo (CDCF) kutokana na Wakurugenzi wa Halmashauri (DED) kutumia fedha hizo bila hata kuwajulisha wabunge ambao ni wenyeviti wa mifuko hiyo.Maelezo hayo yalitolewa bungeni jana na Mnadhimu Mkuu wa Serikali, Waziri wa Nchi, Ofisi ya Waziri Mkuu, Sera, Bunge, Kazi, Vijana na wenye Ulemavu, Jenista Mhagama. Mhagama alisema katika waraka huo, serikali itatoa maelekezo ya namna ya kutumia fedha hizo chini ya Kamati ya Mfuko na nafasi za wakurugenzi wa hal- mashauri katika kutumia fedha kwa ushauri wa wabunge.Alikuwa akijibu swali la nyongeza la Mbunge wa Konde, Khatib Saidi Haji (CUF) aliyetaka kujua serikali itatoa lini tamko kuhusu matumizi ya fedha hizo kwani baadhi ya halmashauri nchini hasa za Zanzibar zinatumia fedha hizo bila hata kuwajulisha wabunge wa majimbo.Katika majibu ya awali ya swali hilo, Naibu Waziri Tamise- mi, Mwita Waitara alisema ni kweli kumekuwa na malalamiko kuhusu matumizi ya fedha za CDCF, lakini ukweli ni kwamba wakurugenzi wa halmashauri ha- wana uamuzi kutumia fedha hizo bila kushauriana na wabunge.Alisema Ma-DED wanatakiwa kuwasiliana na Mwenyekiti wa mfuko huo ambaye ni Mbunge wa jimbo na kama hayupo wawasiliane na madiwani waliokasimiwa ambao ni wajumbe wa kamati hiyo. Alisema kama yupo mkurugenzi ambaye anaendelea kutumia fedha hizo bila kushauriana na Mwenyekiti wa kamati ya mfuko huo basi taarifa ziwasilishwe Tamisemi.