 TANZANIA iliyojaliwa mazingira na fursa kubwa ya kilimo cha mboga, mbegu, maua, viungo na matunda, inaweka mikakati ya kuhakikisha inakamata soko la bidhaa hizo ndani na nje ya Jumuiya ya Afrika Mashariki (EAC).Imeelezwa kuwa mikakati hiyo itaongeza mauzo yatakayovuka thamani ya dola za Marekani milioni 764 zilizopatikana mwaka 2017.Mtendaji Mkuu wa Taasisi ya Wakulima wa Mboga, Matunda na Maua Tanzania (TAHA), Jacqueline Mkindi anaeleza kuwa sekta hiyo inazidi kukua kwa kasi kwa wanawake na vijana wengi kujitokeza kulima mazao hayo ya muda mfupi, hivyo kuongeza mauzo nje ya nchi kila mwaka.Alisema mwaka 2016 waliuza nje bidhaa zenye thamani ya dola za Marekani milioni 618 huku mwaka uliofuata wakiuza dola milioni 764 na kutarajia kuongeza zaidi kwa kila mwaka.Aidha alisema kwamba wameweka mikakati ya miaka mitano ijayo kuhakikisha sekta hiyo inaingiza fedha zaidi kwa kutafuta masoko kikanda na kimataifa.Mkindi alisema sekta hiyo inachangia kwa kiasi kikubwa kwenye pato la serikali, kwani katika asilimia 30 ya mchango wa kilimo katika Pato la Taifa, sekta hiyo ina mchango mkubwa huku katika Lishe wanachangia afya bora ikiwemo matumizi sahihi ya mboga na mazao mengine.Alisema katika usindikaji wa bidhaa zao wamekuwa na changamoto kufikia viwango vya biashara kwa kupata vyeti stahili, hivyo kuhitaji kujengewa uwezo ili kufikia viwango stahili vya bidhaa hizo kikanda na kimataifa. Pia, tuna changamoto za kisera ambazo licha ya kuwa na uhusiano mzuri na serikali tunaomba wafanyie kazi ikiwemo usajili wa viuatilifu na kuhakikisha vinaingizwa vyenye ubora na utekelezaji wa sheria iliyofanyiwa marekebisho na utekelezaji kuanza mwaka huu kwa kuweka mkazo kuuza bidhaa zilizoongezwa thamani,  alisema. Alibainisha kuwa, katika sheria hiyo nia ni njema, lakini hawakuwaangalia wao wanaouza bidhaa zao nyingi zikiwa halisi bila kusindikwa hivyo kusiporekebishwa ni wao wataathirika .Ripoti iliyotolewa wiki iliyopita na Chama cha Wasafirishaji Bidhaa za Maua na Mboga Kenya (FPEAK), ilieleza kuwa sekta hiyo imeliingizia nchi hiyo shilingi za Kenya bilioni 153 kwa mauzo nje ya nchi kwa mwaka jana, ikiwa na ongezeko la shilingi za Kenya bilioni 115 za mwaka 2017 kutokana na kuuza matunda, mboga na maua katika soko la kimataifa.Mtendaji Mkuu wa taasisi hiyo, Hosea Machuki alisema sekta hiyo imekuwa na ukuaji endelevu na inatarajia kwa siku za karibuni kupita bidhaa zilizokuwa zikiingiza fedha kwa wingi za chai na kahawa kwa uuzaji wa maua umeingiza shilingi za Kenya bilioni 113, matunda na karanga takribani shilingi za Kenya bilioni 12 na matunda bilioni 27 hivyo kufanya jumla kuwa bilioni 153 huku katika mwaka huu wanatarajia kuingiza shilingi bilioni 160.Kwa upande wake, Ofisa Mtendaji Mkuu wa Baraza la Maua Kenya (KFC), Clement Tulezi alisema licha ya sekta hiyo kukua bado kuna changamoto ambazo lazima serikali kuzifanyia kazi.Alisema changamoto nyingine ni upimaji taratibu wa kutoa cheti kwa Kenya Plant Health Inspectorate Service (KEPHIS) kutokana na vifaa kuharibika, gharama kubwa ya nishati na kufungwa kwa baadhi ya njia za Uwanja wa ndege wa Kimataifa wa Jomo Kenyatta (JKIA) nyakati za usiku kwa matengenezo.