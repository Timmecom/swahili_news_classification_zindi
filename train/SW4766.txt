 ILIKUWA siku zinahesabiwa na sasa ni masaaa kwenda kushuhudia soka la watani wa jadi Yanga ikiwa mwenyeji wa Simba katika mchezo wa Ligi Kuu soka Tanzania Bara utakaochezwa leo kwenye uwanja wa taifa, Dar es Salaam.Mchezo huo unatarajiwa kuchezwa saa 10:00 jioni chini ya mwamuzi wa kati Hance Mabena akisaidiwa na Mohamed Mkono wote kutoka Tanga na msaidizi namba mbili ni Kassim Mpanga na wa akiba ni Elly Sasii wote kutoka Dar es Salaam. Timu hizo zinakutana zikiwa katika viwango tofauti msimu huu, Simba ikionekana ni bora kiufundi zaidi ya Yanga kutokana na aina ya vikosi walivyo navyo.Mpaka sasa Yanga ndiye kinara wa ligi kwa pointi 58 baada ya kucheza michezo 23, kushinda 18, sare nne na kupoteza mmoja huku Simba ikiwa nyuma zaidi michezo minane, baada ya kucheza 15, kushinda 11, sare tatu na kupoteza mmoja ikiwa na pointi 36. Mara ya mwisho Simba ikiwa ndio mwenyeji miamba hiyo ilitoka suluhu. Ukiachilia mbali takwimu hizo za mwisho, katika misimu mitatu waliyokutana kila mmoja ameshinda mara mbili, wakipoteza miwili na kupata sare tatu.Yanga itaingia dimbani na furaha ya kupata ushindi wa bao 1-0 dhidi ya JKT Tanzania katika mchezo uliopita na Simba ikionyesha morali kubwa baada ya kushinda dhidi ya Mwadui 3-0 lakini zaidi mchezo wake wa kimataifa dhidi ya Al Ahly walioshinda bao 1-0 katikati ya wiki hii. Kila mmoja anajivunia ubora wa kikosi chake. Yanga itaongozwa na mshambuliaji mwenye mabao mengi Haritier Makambo anayeongoza kwa mabao 11.Lakini kuna wengine kama Ibrahim Ajibu, Amis Tambwe, Feisal Salum  FeiToto  ambao nao wamekuwa wakifumania nyavu kwa vipindi tofauti. Kazi itakuwa kubwa hasa kwa mabeki wa Yanga kuzuia kasi ya washambuliaji wa Simba ambao muda wote huonyesha shauku ya kutaka kufunga wakiongozwa na mshambuliaji hatari Meddie Kagere.Kagere ameifungia Simba mabao saba kwenye ligi na sita kwenye mechi za kimataifa. Si huyo tu, bali Emmanuel Okwi ambaye ni mzoefu na mechi za watani kwa muda mrefu ana mabao saba pia. Ingawa kuna wengine wenye kasi na hatari kama John Bocco na Clatous Chama.Okwi ni miongoni mwa wachezaji wakongwe waliowahi kuipa maumivu Yanga mwaka 2012 baada ya kuhusika katika ushindi mkubwa wa mabao 5-0 waliyoifunga Yanga. Yeye alitupia mawili, mengine yakifungwa na Felix Sunzu, Juma Kaseja na marehemu Patrick Mafisango. Kipigo hicho kikubwa Yanga haijawahi kulipiza kisasi wala Simba haijavunja rekodi iliyojiwekea wakati huo.Ushindi mkubwa zaidi kwa Yanga dhidi ya wekundu hao ulikuwa 5-0 mwaka 1968. Na ushindi mkubwa zaidi wa Simba wa 6-0 ilikuwa mwaka 1977 ambapo Abdallah Kibadeni aliweka rekodi ya kufunga  Hat trick . Mengine yalifungwa na Jumanne Hassan huku beki wa Yanga wakati huo Suleiman Sanga akijifunga. Mpaka leo hakuna mchezaji yeyote aliyevunja rekodi ya Kibadeni katika mechi za watani.Timu zote zimefanya maandalizi mazuri Yanga inayoongozwa na Kocha Mwinyi Zahera ikitoka Morogoro ilikoweka kambi na Simba inayoongozwa na Kocha Patrick Aussems ikibakia hapa Dar es Salaam. Ushindi ni muhimu kwa kila upande leo, Simba inahitaji kuendelea kurejesha matumaini ya kutetea taji lake na Yanga ikitaka kuendelea kukaa kileleni na mwisho wa siku kurejesha taji ililolipoteza msimu uliopita baada ya kulitwaa misimu mitatu mfululizo. Raundi ya kwanza Kocha Zahera alionekana kumdhibiti Aussems wa Simba nyumbani na kulazimisha suluhu. Je, awamu hii nani ataibuka mbabe? Ni ndani ya dakika 90 matokeo yatazungumza.