 Akizungumza jana jijini Dar es Salaam, Mkurugenzi Mkuu wa Tanapa, Allan Kijazi, alisema uamuzi huo umezingatia ukuaji wa sekta ya utalii nchini ambapo karibu asilimia 75 ya wageni wanaofika nchini kwa ajili ya utalii, hutembelea hifadhi za Taifa.Alisema maeneo hayo yatahusisha ujenzi wa hoteli na kambi za kudumu za wageni na yataongezeka vitanda 1,790 vitakavyoongeza uwezo wa shirika kuhudumia watalii wanaotembelea hifadhi za Taifa katika miaka mitano ijayo.Maeneo hayo yanapatikana katika hifadhi za Kilimanjaro, Katavi, Mikumi, Mkomazi, Ruaha, Saadan, Tarangire, Rubondo na Kitulo. Pamoja na idadi ya watalii kuongezeka, idadi ya watalii wengi hutembelea hifadhi za Kaskazini tu wakati hifadhi za Kusini na Magharibi zina vivutio vya kipekee na vyenye ubora wa aina yake. Sasa kipaumbele kwenye uwekezaji huu, kimewekwa kwenye hifadhi hizo ambazo zina uhaba mkubwa wa malazi na idadi ndogo ya watalii,  alisema.Alisema kwa sasa vitanda katika maeneo ya hifadhi vinafikia 6,681 na kwa ongezeko hilo kwa miaka mitano ijayo, idadi itafikia vitanda 8,421.Katika siku za hivi karibuni, Tanzania ilitajwa kuongoza kwa kuwa na vivutio bora Afrika kumi kati ya 50 vilivyo bora barani Afrika. Kijazi alisema tangazo hilo limechangia ongezeko la watalii lakini bado changamoto kubwa ni utalii wa ndani ambao unakuwa kwa kasi ndogo ikilinganishwa na matarajio.Katika mwaka 2012, walipokea wageni 950,000 ambapo kwa mwaka huu wanatarajia kupokea wageni zaidi ya milioni moja.Akizungumzia ujangili, Kijazi alisema wameunda vikosi viwili maalum vya kukabiliana na tatizo hilo na wamepatiwa mafunzo ya kitaalamu ili kukomesha tatizo la ujangili katika hifadhi za Taifa.