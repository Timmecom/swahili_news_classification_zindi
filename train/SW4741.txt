 RAIS John Magufuli ameagiza kusitishwa mara moja kwa hatua ya kuviondoa vijiji na vitongoji, vinavyodaiwa kuwepo katika maeneo ya hifadhi.Ameagiza vijiji vyote 366 vilivyoainishwa kuwepo ndani ya maeneo ya hifadhi nchini, visiondolewe katika maeneo hayo.Badala yake, ametoa mwezi mmoja kwa viongozi wa wizara zote zinazohusika, kubainisha maeneo ya vijiji hivyo; na kuanzisha mchakato wa mabadiliko ya sheria ili yawasilishwe katika kikao kijacho cha Bunge.Amewataka viongozi wa wizara zote zinazohusika, kukutana ili kubainisha na kuanza mchakato wa kurasimisha maeneo ya vijiji na vitongoji hivyo.Rais Magufuli ametoa agizo hilo Ikulu jijini Dar es Salaam alipokutana na Waziri wa Maliasili na Utalii, Dk Hamis Kigwangalla, Katibu Mkuu Kiongozi, Balozi John Kijazi, Naibu Waziri wa Mifugo na Uvuvi, Abdallah Ulega, Katibu Mkuu Ofisi ya Rais Tawala za Mikoa na Serikali za Mitaa (TAMISEMI), Joseph Nyamhanga na Katibu Mkuu Wizara ya Ardhi, Nyumba na Maendeleo ya Makazi, Dorothy Mwanyika.Pamoja na agizo hilo, Rais Magufuli alitaka viongozi wa wizara husika, kubainisha maeneo ya hifadhi za wanyamapori na misitu, ambayo hayana wanyamapori ama misitu, ili yagawiwe kwa wafugaji na wakulima, ambao kwa sasa wanataabika kupata maeneo ya kufugia wanyama na kuzalisha mazao.Aidha, Rais huyo aliitaka Wizara ya Maliasili na Utalii, kuangalia upya uwekaji wa mipaka ya hifadhi na makazi, na kutumia busara katika uwekaji wa mawe ya mipaka hiyo, ili kutowaondoa wananchi katika maeneo ambayo hayana ulazima wa kuwaondoa. Mimi sifurahii kuona wafugaji kila mahali wanafukuzwa, kama kuna eneo ambalo tunafikiri lilikuwa hifadhi ya wanyama lakini halitumiki, tutabadilisha sheria, tunalimega na tunaligawa kwa wafugaji, vivyo hivyo hata kwa wakulima kama kuna eneo tunaona ni hifadhi lakini halina msitu wala wanyamapori, na lina rutuba, na wakulima wanataka kulima nalo tunalimega tunawapa wakulima,  amesema. Baadaye tutajua kabisa eneo hili ni la hifadhi, hili ni la mifugo, hili ni la wakulima, hili ni la makazi. Kwa hiyo nyinyi mawaziri na makatibu wakuu mkakae mkatangulize maslahi ya hawa tunaowaongoza ambao ni wakulima, wafugaji, wavuvi na kadhalika, lakini pia tunahitaji wanyamapori, sijasema sasa hifadhi zote za wanyama tunazimaliza, hapana, hifadhi za wanyama lazima tuzihifadhi"amesema Rais Magufuli.Rais Magufuli pia aliagiza vijiji vyote 366, vilivyoainishwa kuwepo ndani ya maeneo ya hifadhi visiondolewe katika maeneo hayo na badala yake ametoa mwezi mmoja kwa viongozi wa wizara zote zinazohusika kubainisha maeneo ya vijiji hivyo na kuanzisha mchakato wa mabadiliko ya sheria ili yawasilishwe katika kikao kijacho cha Bunge.Alifafanua kuwa ni lazima serikali ifanye uamuzi huo sasa, kwa kuwa idadi ya Watanzania imeongezeka hadi kufikia milioni 55, idadi ya mifugo imeongeza hadi kufikia milioni 35 na hivyo kuna ongezeko kubwa la mahitaji ya maeneo ya ardhi, ikilinganishwa na wakati nchi inapata uhuru, ambapo Watanzania walikuwa milioni tisa na mifugo ilikuwa milioni 10.Aidha, ameagiza sheria ya vyanzo vya maji, pia iangaliwe upya ili kutowazuia Watanzania wanaozalisha mazao kandokando mwa mito.Alieleza kutofurahishwa kwake na vitendo vya kufyeka mazao ya wakulima kwa madai kuwa wamelima ndani ya mita 60.Halikadhalika, Rais Magufuli aliipongeza Wizara ya Ardhi, Nyumba na Maendeleo ya Makazi kwa kuwasilisha kwake mapendekezo ya kufutwa kwa mashamba ambayo hayajaendelezwa.Aliiagiza wizara hiyo iendelee kumpelekea mapendekezo ya mashamba yote yaliyotelekezwa ili ayafute na wananchi wagawiwe kwa ajili ya kuyatumia kwa uzalishaji wa mazao na mifugo.Hata hivyo, Rais Magufuli alisema maagizo hayo, hayana maana kuwa sasa wananchi waruhusiwe kuvamia maeneo ya hifadhi, na alitaka uwekaji wa mipaka, ufanyike haraka na kwa uwazi.