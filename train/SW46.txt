 MSOMI na Mhadhiri Mwandamizi katika Chuo Kikuu cha Dar es Salaam (UDSM), Idara ya Jiolojia ameelezea faida za kimazingira, kiuchumi na kiustawi wa jamii za mradi mkubwa wa kujenga bwawa la kuzalisha umeme katika Maporomoko ya Mto Rufi ji maarufu kama Stieglier s Gorge.Akielezea faida hizo, Profesa Hudson Nkotagu alisema mradi huo wa Stiegler s Gorge ambao ukikamilika na kuanza kuzalisha umeme wa megwati 2,100, utaiwezesha Tanzania kupata umeme wa bei nafuu hivyo kuifanya nchi kuingia kwa kiwango kikubwa kwenye uchumi wa kijani. Profesa Nkotagu alitaja faida nyingine kuwa ni pamoja na upatikanaji wa nishati ya kutosha, ya kutabirika na nafuu kwa matumizi ya nyumbani na viwandani. Hivyo itaboresha uhifadhi na utunzaji wa mazingira kitaifa kwa kupunguza kasi ya ukataji miti kwa ajili ya mkaa na kuni na kilimo kisicho endelevu ambacho hadi sasa ni hekta 373,000 za misitu huteketea kila mwaka hapa nchini na kasi ya kurudisha uoto kwa kupanda miti takribani hekta 37,177.7 kwa mwaka tu.  Hivyo athari za kimazingira kama zipo zitakazotokana na mradi huu zitakuwa ni ndogo sana ukilinganisha na faida nyingi zitakazopatikana baada ya mradi kukamilika zikiwemo za kuhifadhi mazingira kwa nchi nzima,  alisema Profesa Nkotagu.Kwa mujibu wa Nkotagu, katika medali za kimataifa nishati itakayopatikana Rufiji itachangia upunguzaji wa hewa ukaa duniani ambayo itakuwa imehifadhiwa na miti na uoto kwa ujumla wake vitakavyookolewa kutokana na upunguzaji wa kasi ya ukataji wa miti kwa ajili ya matumizi ya mkaa na kuni.  Kwa kuwa umeme utakuwa wa nafuu hivyo Watanzania wengi watamudu na kuutumia kwa wingi na sio mkaa au kuni kama ilivyozoeleka.Aidha, faida nyingine ni kupunguza uzalishwaji wa hiyo hewa ukaa ambayo ingetokana na matumizi makubwa ya tungamotaka na mkaa wa mawe tuliyo nayo kwa sasa,  alisema. Alitaja faida nyingine ni kichocheo cha kasi ya uanzishwaji wa viwanda na uwekezaji. Alisema mradi utakapokamilika utachochea kasi ya kuvutia wawekezaji wa ndani na nje wa kuanzisha na kuendeleza viwanda nchini kwa kuwa viwanda huhitaji nishati nyingi ya kutosha, uhakika, ya kutabirika na nafuu. Alisema kwa kuwa itachochea kasi ya ukuaji wa uchumi hatimaye kuifanya Tanzania kufikia uchumi wa kati ifikapo 2025 kwa haraka zaidi.