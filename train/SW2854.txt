 KESI ya kughushi saini ya Waziri wa Nchi, Ofi si ya Makamu wa Rais (Muungano na Mazingira), January Makamba inayowakabili maofi sa sita wa Baraza la Taifa la Hifadhi na Usimamizi wa Mazingira (NEMC), katika Mahakama ya Wilaya ya Ilala, imeendelea kupigwa kalenda kwa sababu upelelezi bado haujakamilika.Wakili wa serikali, Jenipher Masue alidai jana mbele ya Hakimu Mkazi Mwandamizi, Augustina Mmbando kuwa kesi hiyo ilikuja kwa ajili ya kutajwa. Alidai mshitakiwa wa kwanza katika kesi hiyo, Magori Wambura (38) ambaye ni Ofisa mazingira hayupo mahakamani hapo na kwamba taarifa alizopewa na magereza kuwa mshitakiwa huyo alipelekwa Mahakama Kuu, kwa sababu ana kesi nyingine.Hata hivyo, alidai kuwa upelelezi wa shauri hilo bado haujakamilika hivyo aliomba mahakama ipange tarehe nyingine kwa ajili ya kutajwa. Baada ya kuelezwa hayo, Hakimu Mmbando aliahirisha kesi hiyo hadi Februari 13, mwaka huu kwa ajili ya kutajwa. Washitakiwa hao wanakabiliwa na mashitaka sita, likiwemo la kujipatia fedha kwa njia ya udanganyifu na kusababisha hasara ya Sh milioni 160, katika kesi ya uhujumu uchumi namba 81/2018. Mbali na Wambura, washitakiwa wengine ni Ofisa mazingira, Deusdith Katwale (38) Mtaalam wa Tehama, Luciana Lawi (33) na Katibu Muhtasi, Edna Lutanjuka (51).Wengine ni maofisa wawili wasaidizi wa mazingira Mwaruka Mwaruka (42) na Lilian Laizer (27), wote wakazi wa Ukonga Mombasa. Katika kesi ya msingi, washitakiwa hao kwa pamoja wanadaiwa kati ya Septemba 27, 2016 na Aprili mosi, 2018 jijini Dar es Salaam walikula njama ya kutenda kosa la kughushi. Katika mashitaka ya pili, washitakiwa hao wanadaiwa kuwa Oktoba 17, 2017 Dar es Salaam kwa udanganyifu walighushi cheti cha tathmini ya uharibifu wa mazingira chenye namba ya usajili EC/EIA/3366 , wakijaribu kuonyesha kuwa cheti hicho ni halali na kwamba kimetolewa na Nemc wakati wakijua si kweli.