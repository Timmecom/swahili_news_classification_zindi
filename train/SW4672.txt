 WABUNGE kutoka nchi wanachama wa Jumuiya ya Afrika Mashariki (EAC) wameanzisha jukwaa la kibunge litakalohamasisha kujitosheleza kwa chakula na lishe katika nchi za Mashariki mwa Afrika.Kwa mujibu wa taarifa iliyotolewa na Shirika la Umoja wa Mataifa Linaloshughulikia Chakula (FAO), uzinduzi huo umeenda pamoja na kufanyika kwa kikao chake cha kwanza kitakachofanyika mwaka huu nchini Tanzania.Kuanzishwa kwa jukwaa hilo, kunalenga kukabiliana na tatizo la utapiamlo, ambalo limekuwa kikwazo kwa maendeleo ya kiuchumi kwa nchi hizo.Inakadiriwa kuwa watoto milioni 58 kutoka katika mataifa ya Mashariki mwa Afrika ambao ni chini ya miaka mitano wana kimo kifupi tofauti na umri wao. Utapiamlo wa utotoni unagharimu uchumi wa Afrika kiasi cha asilimia 11 ya pato la Taifa (GDP) kila mwaka. Ili kupambana na tatizo hilo inahitajika dola 16 kwa kila mtoto lakini kwa sasa inatumika dola moja kwa kila mtoto katika bara la Afrika,  ilisema sehemu ya taarifa hiyo.Taarifa hiyo ilisema kuwa vikao vya kibunge, vina mchango mkubwa katika kupambana na utapiamlo na kuondoa njaa katika nchi. Baada ya vikao kadhaa, wabunge kutoka nchi za Mashariki mwa Afrika, walikubaliana kuwa kuna maendeleo duni ya juhudi za kuimarisha chakula na lishe.Imekubalika pia kuwa uanzishwe Muungano wa Wabunge kutoka katika nchi za Mashariki mwa Afrika (EAPA) kwa ajili ya kuhimiza Uzalishaji wa Chakula na Lishe (FSN) na kikao chake cha kwanza kifanyike Tanzania mwaka huu.Kikao hicho kilifanyika Jijini Arusha na kitahudhuriwa na wabunge 40 kutoka katika nchi nane. Pia kulikuwa na uwakilishi kutoka bunge la nchi za Pembe ya Afrika (IGAD) na Bunge la Afrika Mashariki (EALA) na kitakuwa chini ya uenyekiti wa Job Ndugai ambaye ni Spika wa Bunge la Tanzania.Katika ripoti ya lishe duniani mwaka 2018 ya watoto wenye umri chini ya miaka mitano, idadi yao imeshuka kutoka asilimia 32.6 mwaka 2000 hadi asilimia 22.2 mwaka 2017.Wakati kiwango cha utapiamlo duniani kikishuka, upande wa Bara la Afrika kiwango kinazidi kuongezeka.Mwaka 2000 kulikuwa na watoto walio chini ya umri wa miaka mitano wapatao milioni 50.6, lakini kiwango hicho kimeongezeka hadi kufikia milioni 58.7 mwaka 2017.