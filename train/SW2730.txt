 WAZIRI Mkuu, Kassim Majaliwa amekutana na mawaziri na makatibu wakuu kwenye eneo la tanki la maji la kutolea huduma katika ujenzi wa Mji wa Serikali Mtumba badala ya Ukumbi wa Hazina kama alivyokuwa amepanga awali.Akiwa Ihumwa, Waziri Mkuu amewaagiza mawaziri wafike kwenye maeneo ya ujenzi wa ofisi zao, watathmini uwezo wa wakandarasi wanaojenga majengo ya wizara na pale watakapojiridhisha kuwa uwezo wao ni mdogo, wawabadilishe mara moja. Alitoa agizo hilo jana mchana akiwa kwenye kikao cha kazi (site meeting) na mawaziri 15 na naibu mawaziri katika eneo la Ihumwa lililoko kilometa 17 kutoka jijini Dodoma. Mawaziri mliopo na makatibu wakuu wote kaeni na wakandarasi wenu hapa site ili waeleze kazi hii itakamilishwa lini. Lengo letu ni kuhakikisha kuwa kazi hii inakamilishwa kwa wakati,  alisisitiza. Waziri Mkuu alitumia fursa hiyo kuwapa mrejesho mawaziri juu ya changamoto alizokutana nazo juzi alipofanya ukaguzi wa ujenzi kwa kila wizara. Nataka mawaziri ambao ofisi zao zinajengwa wa watu wa Mzinga, wakae nao na kutathmini uwezo wao na kama mtaona hawawezi, mkabidhi kwa mkandarasi mwingine,  alisema Waziri Mkuu. Aliwataka wakandarasi wahakikishe wanaongeza idadi ya vibarua ili kazi hiyo iende haraka.  Wizara iliyofanya vizuri kuliko zote ni ya Utumishi, wao wako hatua nzuri.Kwa maana ya uchapaji kazi, eneo nililokuta lina wafanyakazi wengi ni Magereza,  alisema. Wakati huohuo, Waziri wa Ardhi, Nyumba na Maendeleo ya Makazi, William Lukuvi alimweleza Waziri Mkuu kuwa kuna wagongaji wa kokoto ambao wamepokea fedha, lakini wakaamua kufunga machimbo yao kwa sababu ya sikukuu.  Waziri wa Madini aongee nao hawa watu ili warejee na kufanya kazi kwa sababu baadhi yao wameshapokea fedha na mahitaji ya kokoto hapa ni makubwa na aliyebakia akifanya kazi ni Nyanza Road Works peke yake,  alisema.Naye Waziri wa Nishati, Dk Medard Kalemani alimweleza Waziri Mkuu kwamba wizara yake imetoa transfoma tisa za kusaidia kupoza umeme, lakini ni wizara nne ambazo zimejitokeza na kulipia laini za transfoma hizo.  Wizara yetu tumetoa transfoma tisa za kusaidia umeme upatikane eneo la ujenzi. Niwaombe mawaziri waliopo, walipie service line tu ambazo gharama yake ni shilingi 921,000 ili wafungiwe transfoma na kazi iweze kufanyika mchana na usiku. Hadi sasa, tumeshapokea maombi kutoka wizara nne tu za Maji, Ofisi ya Waziri Mkuu (Sera), Elimu na Nishati ili kazi imalizike ndani ya muda mfupi,  alisema Dk Kalemani.