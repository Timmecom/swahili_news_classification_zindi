 WAKATI Mkoa wa Singida ukijinasua mkiani katika Mtihani wa Kumaliza Elimu ya Msingi, mikoa mingine imeendelea kuhaha kujipanga kuongeza vyumba vya madarasa ili kuwachukua wanafunzi ambao wamekosa nafasi ya kuanza kidato cha kwanza kutokana na upungufu wa vyumba vya madarasa.Mkoa wa Singida imeelezwa umejikwamua kutoka nafasi ya mwisho mwaka jana hadi ya 14 mwaka huu kwenye mtihani wa kumaliza elimu ya msingi baada ya kufaulisha wanafunzi 20,617 ikiwa ni sawa na asilimia 75.21.Ofisa Elimu wa Mkoa, Nelas Mulungu alikiambia kikao cha uchaguzi wa wanafunzi watakaojiunga na kidato cha kwanza kuwa kiwango cha ufaulu ni ongezeko la asilimia 13.21 ikilinganishwa na asilimia 61.97 mwaka jana.Alitaja baadhi ya mikakati ya kuendelea kuinua kiwango cha ufaulu kimkoa kuwa ni kufanya ufuatiliaji na kuhakikisha walimu wanafanya maandalizi ya ufundishaji na kufundisha kikamilifu, kuandaa mitihani miwili ya utimilifu kwa wanafunzi wa darasa la saba na la nne. Mkoani Rukwa, akiwasilisha taarifa ya matokeo ya kumaliza Elimu ya Msingi 2018 na uchaguzi wa wanafunzi wa kidato cha kwanza, Katibu Tawala Msaidizi Mkoa Kitengo cha Elimu, Albert Mloka alikiri uhaba wa walimu na vyumba vya madarasa bado ni changamoto kubwa mkoani humo.Mloka alisema kutokana na uhaba wa vyumba vya madarasa, wanafunzi 4,943 wakiwamo wasichana 2,517 na wavulana 2,426 wamekosa nafasi ya kujiunga na kidato cha kwanza mwakani. Kaimu Katibu Tawala wa Mkoa, Winnie Kijazi aliwataka wakurugenzi wa halmashauri kuhakikisha hadi ifikapo Februari 19, mwakani wanafunzi wote 4,943 waliobaki wanajiunga na kidato cha kwanza katika shule watakazopangiwa.Mkoani Tabora, Katibu Tawala Msaidizi anayehusika na Elimu Mkoa, Susan Nussu alisema baada ya uchaguzi wa awamu ya pili, idadi ya wanafunzi waliokosa nafasi kuwa 12,361 wakiwemo wavulana 5,583 na wasichana 6,778, sawa na asilimia 40 ya wanafunzi waliofaulu mtihani.Nussu alitoa wito kwa halmashauri, jamii na wadau wa elimu kuhakikisha wanashiriki ujenzi wa vyumba vya madarasa vinavyopungua ili wanafunzi hao wapate nafasi ya kuanza na kuendelea na masomo ya sekondari.Mkoani Songwe, Kaimu Katibu Tawala wa Mkoa, Lauteri Kanoni amezitaka halmashauri zote zikamilishe miundombinu ya vyumba vya madarasa 161 na madawati 8,770 ifikapo Desemba 30, mwaka huu ili kumaliza upungufu uliopo na wanafunzi wote waanze masomo katika shule walizopangiwa. . Imeandikwa na Abby Nkungu (Singida), Peti Siyame (Sumbawanga), na Tiganya Vincent (Tabora).