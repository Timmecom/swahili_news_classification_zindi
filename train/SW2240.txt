 LUGHA ya Kiswahili inatarajiwa kuwekewa mikakati ya kutoa mafunzo yake kwa wafanyabiashara, iweze kutumika kwa biashara hususan mipakani. Hali hiyo itarahisisha mawasiliano kwa wananchi wa Jumuiya ya Afrika Mashariki (EAC) katika biashara na pia kuongeza ajira.Kutokana na mkakati huo, Tanzania itafaidika kutokana na walimu na vitabu kutumika kutoka nchini Tanzania, ambako ndio vinakopatikana. Gazeti la mtandao la New Times la Rwanda, limesema wataalamu wamekutana na kuanza kuandaa mikakati, itakayowezesha lugha ya Kiswahili kutumika katika biashara kwa kuanzia na kuwezesha wafanyabiashara wadogo na kati kupata uelewa muhimu katika kufanya shughuli katika ukanda wa Afrika Mashariki.Wataalamu, watunga sera, wawakilishi wa vyombo vya habari na wadau wengine walikutana Kigali, Rwanda kwa lengo la kupanga mkakati wa jinsi ya kutumia lugha ya Kiswahili kwa ngazi mbalimbali za utawala.Katibu Mkuu wa Tume ya Kiswahili Afrika Kiswahili (EAKC), Profesa Kenneth Simala alisema programu hiyo inatarajiwa kuzinduliwa mwakani na kufanyiwa majaribio mwaka 2020. Alisema Rwanda wataanza na wafanyabiashara huku nchi nyingine wanachama zikichagua sekta mbalimbali. Alisema haiwezekani kufanya biashara bila kuelewa lugha ya mawasiliano.Mkurugenzi Mkuu wa Baraza la Kiswahili la Taifa (BAKITA), Dk Selemani Sewangi alisema mkakati wa kukifanya Kiswahili kisonge mbele, utawezesha walimu na vitabu kutoka Tanzania kutumika kwa wingi.Alisema kwa wafanyabiashara kuelewa lugha ya Kiswahili, itasaidia kupata wateja kwa kuweza kuwasiliana, hivyo kuuza bidhaa zaidi katika nchi wanachama wa ukanda huo. Mkuu wa Shule Kuu ya Elimu ya Chuo Kikuu cha Rwanda, Profesa Cyprien Niyomugabo alisema wamelenga wafanyabiashara kwanza kwa sababu wanahitaji ufahamu wa Kiswahili cha kawaida, kuwasiliana katika biashara zao.