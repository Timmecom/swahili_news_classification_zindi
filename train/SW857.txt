 RAIS wa Chama cha Walimu Tanzania (CWT), Leah Ulaya, amesema migomo na maandamano ya wafanyakazi katika kudai stahiki zao si suluhisho la mwisho kupata haki zao.Ulaya alisema hayo jana kwenye mkutano wa Shirikisho la Vyama vya Walimu vya Nchi Wanachama wa Jumuiya ya Afrika Mashariki (FEATU), unaofanyika jijini hapa. Alisema migomo na maandamano, siyo njia sahihi ya kupigania haki na sio utaratibu, utakaohitimisha upatikanaji wa stahili kama vyeo na mishahara dhidi ya waajiri, bali ni vurugu ambazo mwisho zitapatiwa suluhisho katika meza ya mazungumzo kwa pande zote.Alisema alijifunza kwa migomo ya walimu iliyofanyika nchini Kenya hivi karibuni, ambayo ilichukua muda mrefu na mwisho wa siku walimu hawakupata suluhisho la madai yao. Badala yake, mwajiri aliwaambia hawakuwa kazini hivyo hana mshahara wa kuwalipa. Wenzetu wa Kenya walikuwa na madai mbalimbali ya stahiki zao wakagoma kwa takribani mwezi mmoja, matokeo yake mwajiri ambaye ni serikali akawaambia sina pesa za kuwalipa kutokana na kutofanyakazi kwa muda mrefu, mambo haya si suluhisho la kufikia waliyoyataka, njia nzuri ni meza ya mazungumzo,  alisema.Rais huyo wa CWT alisema uzoefu alioupata kupitia vikao vya shirikisho la FEATU, umemsaidia kuona Tanzania kuna mafanikio kwa madai ya stahiki za kupanda madaraja, baada ya kukaa mezani na mwajiri na kuweka mkataba wa maridhiano na baadaye serikali, ambaye ni mwajiri mkuu kutekeleza madai hayo. Umoja wetu wa FEATU kwa Afrika Mashariki uko bega kwa bega na Shirikisho la Kimataifa la Elimu la Afrika (EIA) na Chama cha Walimu cha Denmark (DLF) ambao ni wafadhili wa FEATU pamoja na Shirika la Kazi Duniani (ILO),  alisema.Mratibu wa FEATU ambalo makao yake makuu yapo Arusha, Anthon Mtavangu alisema shirikisho hilo limeshapeleka maombi ya kupewa fursa ya kushiriki katika masuala ya elimu.Aidha, Mtavangu alitaja madhumuni ya shirikisho hilo kwa nchi wanachama wa Jumuiya ya Afrika Mashariki kuwa ni kuunga mkono juhudi za jumuiya hiyo na mifumo na michakato ya sera za elimu, kusaidia kutunza, kuthamini na kuunga mkono lugha ya Kiswahili ndani ya shirikisho lenyewe na ndani ya jumuiya. Alisema madhumuni jingine ni kutetea maendeleo na viwango bora katika sekta ya elimu na mambo ya walimu. Alitaja nchi sita zinazounda shirikisho la FEATU kuwa ni Tanzania, Uganda, Zanzibar, Rwanda, Burundi na Kenya.