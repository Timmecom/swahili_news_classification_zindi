 TIMU ya Azam FC imewapa zawadi ya mwaka mpya mashabiki wake baada ya kuifunga Singida United kwa mabao 2-1 katika mchezo wa Ligi Kuu Tanzania Bara uliochezwa Uwanja wa Shekh Amri Abeid jana.Katika mchezo huo ambao ulihudhuriwa na mashabiki wachache, Azam FC walianza kupata bao dakika ya 26 likifungwa na Brayson Rafael baada ya kupata mpira uliomgonga beki wa Singida United, bao lililodumu hadi kipindi cha kwanza kinamalizika.Katika kipindi cha kwanza Azam FC walishambulia sana lakini hawakuwa na bahati ya kufunga mabao na mshambuliaji Obrey Chirwa alikuwa mmoja wa wachezaji waliokosa mabao mengi.Kipindi cha pili, Singida United ambayo ilikuwa na wachezaji waliowasajili katika dirisha dogo, Athuman Chuji na kipa Owen Chaima walitawala mchezo kwa kuliandama lango la Azam FC kila mara.Dakika ya 62 mchezaji Frank Zakaria aliyeingia kipindi cha pili aliisawazishia timu yake kwa bao safi baada ya kipa wa Azam FC, Mwadini Ally kutema mpira na yeye kuuwahi na kufunga bao.Baada ya kusawazisha, Singida United waliendelea kuliandama lango la wapinzani wao lakini bahati haikuwa yao kwani dakika ya 90, Idd Seleman alifunga bao la pili na kuzima ndoto za kugawana pointi.Kwa matokeo hayo, Azam FC imepanda hadi nafasi ya pili kwenye msimamo wa Ligi Kuu Tanzania Bara baada ya kufikisha pointi 26 na kuishusha Yanga yenye pointi 24 huku Singida United ikiendelea kuburuza mkia ikiwa na pointi saba.