 TIMU ya soka ya vijana chini ya umri wa miaka 17 ya Cameroon jana ilianza na mguu mzuri kwenye michuano ya Afrika baada ya kushinda mabao 2-0 dhidi ya Guinea kwenye mchezo uliopigwa Uwanja wa Azam Complex, Chamazi.Katika mchezo huo wa kundi B, mabao ya Cameroon yalifungwa na nyota wao Steve Mvoue na Arc Mpal wakitumia vema makosa yaliyojitokeza kwenye safu ya ulinzi ya wapinzani wao na kukifanya kikosi hicho kuchomoza na ushindi katika mechi hiyo ya kwanza ya kundi hilo. Matokeo hayo yameifanya Cameroon kujiweka kileleni kwenye msimamo wa kundi hilo wakisubiri matokeo ya mechi kati ya Senegal na Morocco zilizotarajiwa kuchezwa jana jioni.Timu itakayoshinda mechi mbili itafuzu nusu fainali na kukata tiketi ya kushiriki fainali za Kombe la dunia kwa vijana wa umri huo zilizopangwa kufanyika Brazil mapema mwakani.Mchezo huo ulianza kwa kasi huku wawili hao wakionekana kucheza kwa kufahamiana hivyo kuonesha umakini hasa sehemu ya kiungo kujikinga na mashambulizi ya kushtukiza yaliyokuwa yakitengenezwa kwa timu zote. Katika dakika ya 15 mchezo huo ulisimama kwa muda kupisha walinda mlango wa pande zote kubadilisha viatu na Groves zao kutokana na hali ya joto kali iliyowapa shinda.Mechi hiyo ilianza saa nane mchana. Dakika ya 20 Cameroon walianza kutawala mpira kwa kumiliki mchezo hasa sehemu ya kiungo, hali iliyowafanya kutengeneza mashambulizi ya mara kwa mara kuelekea kwenye lango la wapinzani wao na kupoteza nafasi za wazi kadhaa. Dakika ya 42 mshambuliaji Steve aliiandikia bao la uongozi timu yake kwa kumchambua beki wa Guinea na kuachia shuti kali lililomshinda mlindamlango wa Guinea.Cameroon ilikianza kipindi cha pili kwa mabadiliko yaliyozaa matunda kwani walipata bao la pili dakika ya 71 kupitia kwa mshambuliaji wao Arac Mpal aliyetumia tena udhaifu wa walinzi akiuchopu mpira na kuuzamisha kimiani.