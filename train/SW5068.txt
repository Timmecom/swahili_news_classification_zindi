 UAMUZI wa Tanzania kupiga marufuku matumizi ya mifuko ya plastiki, umelikuna shirika la kimataifa linalopigania usafi ri wa mazingira, Greenpeace Africa na kuzitaka nchi za Uganda, Burundi na Sudan Kusini nazo kufuata nyayo.Kwa uamuzi huo, Tanzania imekuwa nchi ya tatu katika Ukanda wa Jumuiya ya Afrika Mashariki (EAC) kuzuia mifuko ya plastiki. Tayari Kenya na Rwanda zilishafanya hivyo. Ukomo wa matumizi ya plastiki kwa Tanzania ulifikia tamati Mei 31 mwaka huu.Kenya walizuia mwaka 2017 na ikafuatia Rwanda. Meneja wa kampeni za mazingira wa Greenpeace Africa, Renee Olende amesema Tanzania inapaswa kuungwa mkono na nchi nyingine ndani ya Jumuiya huku akisisitiza kuwa, ikiwezekana, Bunge la Afrika Mashariki (EALA) litunge sheria ya kudhibiti mifuko ya plastiki ndani ya nchi wanachama.Magufuli kicheko Baada ya kuanza kutekelezwa kwa agizo la Serikali, Rais John Magufuli amewapongeza Watanzania kwa kuitikia mwito wa Serikali wa kuacha kutumia mifuko ya plastiki huku akiwataka wafanyabiashara kutotumia mwanya huo kuuza vifungashio na mifuko mbadala kwa bei kubwa.Pia, ameziagiza mamlaka zinazohusika, kuhamasisha utengenezaji wa mifuko na vifungashio mbadala hapahapa nchini ili kuongeza ajira katika viwanda vya kutengenezea bidhaa hizo badala ya kuacha wafanyabiashara wakigeuza nchi kuwa mahali pa kuingiza bidhaa hizo kutoka nje ya nchi.Aliyasema hayo Juni 3, mwaka huu alipozungumza na wafanyabiashara wa soko la samaki la Feri Dar es Salaam baada ya kufanya ziara ya kushtukiza sokoni hapo na kujionea wafanyabiashara na wanunuzi wa samaki wakitumia mifuko mbadala.Mwitikio Marufuku au zuio hilo limepokewa kwa mikono miwili na wanamazingira ambao kwa muda mrefu wamekuwa wakipigia kelele matumizi ya mifuko ingawa kwa wamiliki wa viwanda na wafanyabiashara kwao umekuwa mtihani, wana hofu kupoteza ajira na viwanda kufungwa.Kenya ilivyofanikiwa Pamoja na malalamiko hayo, nchini Kenya hasa jiji la Nairobi ikiwa ni takribani miaka miwili sasa marufuku hiyo imefanikiwa, mifuko ya plastiki haipo, vifungashio rafiki kwa mazingira ndivyo vilivyochukua nafasi ya mifuko ya plastiki.Mafanikio ya marufuku ya Kenya yanatajwa kuchangiwa na sheria kali iliyowekwa, mtu akikutwa anauza, kuzalisha au kutumia mifuko ya plastiki adhabu yake ni kifungo cha hadi miaka minne jela au faini inayotajwa kufikia hadi Sh milioni 80 za Tanzania.Kwa Tanzania, faini ya watakaokutwa na mifuko ni Sh milioni 20. Naye Mkurugenzi wa Chama cha Waandishi wa Habari za Mazingira Tanzania (JET), John Chikomo amesema tatizo la mifuko ya plastiki si la Tanzania pekee, bali ni duniani kote na kusisitiza kuwa, kila nchi imekuwa ikilalamikia mifuko ya plastiki, ina madhara kwenye ardhi, kwa wanyama na viumbe wa baharini.