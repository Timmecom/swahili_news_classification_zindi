 KATIBU Mkuu Wizara ya Maliasili na Utalii, Profesa Adolf Mkenda amekutana na Balozi wa Ujerumani nchini Tanzania, Egon Kochanke kuzungumzia Mradi wa Uhifadhi na Maendeleo ya Ikolojia ya Pori la Akiba la Selous (SECAD), kuwa unabaki kama urithi wa dunia.Mradi huo unafadhiliwa na Ujerumani ulikuwa katika hali ya hatari ndipo nchi hiyo ilitoa Euro 18 kwa ajili ya kuurudisha katika hali yake ya asili. Profesa Mkenda alisema katika mazungumzo yake na balozi huyo yaliyofanyika ofisini kwake mbali na mradi huo wa SECAD, Ujerumani pia wanataka kuwekeza kwenye kulinda pori la Katavi.Alisema kuna wakati pori la Selous liliwekwa kwenye mtazamo wa kuangaliwa ambapo serikali nayo waliongeza ulinzi ili kuhakikisha wanyama wanabaki salama. Profesa Mkenda alikiri hivi sasa ujangili umepungua lakini haipaswi kulegeza nguvu kwa sababu wenye nia mbaya bado wapo.  Kwa sasa hatujapata mzoga wa tembo aliyewindwa na majangili bali mizoga inayoonekana ni kwa tembo aliyekufa kwa kifo cha kawaida,  alisema.Lakini pia, Mkenda alisema hivi sasa wanyama wameongezeka kwa wingi wakiwemo tembo hivyo jitihada zinazofanywa na serikali na wadau wengine zimezaa matunda. Aidha viongozi hao walizingumzia maonesho ya utalii yanayotarajiwa kufanyika Berlin, Ujerumani. Kwa mujibu wa Profesa Mkenda, hivi sasa wanajiandaa na maonesho yatakayofanyika nchini Ujerumani Machi mwaka huu, hivyo wiki ijayo wadau watakutana kwa ajili ya kujipanga ili watakapokwenda huko iwe ni ziara ya mafanikio.  Tunataka tukienda Ujerumani tufuatilie kwa ukaribu baada ya maonesho tuone utalii unaongezeka,  alisema.Kwa upande mwingine aliitaka Bodi ya Utalii nchini (TTB), iwe na ubunifu wa tofauti kila siku ili kuvutia watalii wengi zaidi. Nchini Tanzania kuna hifadhi 16 na nyingine zinaongezeka, serikali inataka kutangaza na maeneo ya mali kale huko Kilwa, Zanzibara na Olduvai Gourge.  Pia tunataka kuanza utalii wa ufukweni ambao wengi unapendwa na wengi ikiwa ni pamoja na utamaduni wetu,  alisema.