 Waziri Mwakyembe ametoa ojnyo hilo mjini Kigoma wakati anafunga mafunzo ya ngazi ya chini (Grass Root) ya ualimu wa mpira wa miguu kwa walimu kutoka shule za msingi na sekondari, ikiwa ni programu ya kuibua vipaji kuanzia ngazi za chini.Alisema amekuwa akipitia video zilizofungwa katika uwanja huo na kuona baadhi ya watu wakionekana kunyunyuzia dawa kwa maana ya kuroga ili kupata ushindi na kusema kuwa vitendo hivyo lazima vikomeshwe na adhabu kali zitatolewa.Waziri huyo wa michezo alisema kuwa sambamba na viongozi wa klabu na wapenzi wao pia serikali itachukua hatua kali kwa viongozi wa vyama vya soka watakaojihusisha na vitendo hivyo ikiwemo kusafiri na waganga nje ya nchi kwa nia ya kupata ushindi.Aidha Waziri huyo alisema kuwa serikali inasikitishwa na kilio cha gharama kubwa ya kuingiza vifaa nchini kinachotolewa na uongozi wa TFF na kwamba ameamua kulisimamia jambo hilo kwa kulifikisha kwa Waziri wa Fedha ili kuona namna ya kusaidia kuondoa kodi katika uingizaji wa vifaa vya michezo nchini.Alisema, vifaa ni muhimu katika mazoezi na maandalizi ya michezo na kwamba kilio cha muda mrefu katika hilo lazima kipatiwe ufumbuzi sasa kwa kulifikisha jambo hilo kwa Waziri wa Fedha na kumshauri namna ya kulishughulikia.