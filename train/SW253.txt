 POLISI jijini Mwanza imemkamata askari magereza Kibemba Warioba (27) mwenye namba za usajili B.9205 WDR, akiwa na simu tano za aina tofauti na mitandao tofauti akijihusisha na makosa ya kujipatia pesa kwa njia ya udanganyifu.Kamanda wa Polisi Mkoa wa Mwanza, Jumanne Muliro amesema kuwa tukio hilo limetokea juzi saa nne na nusu asubuhi, ambapo polisi wa mkoa wa Mwanza kwa kushirikiana na Jeshi la Polisi la Mkoa wa Kagera walifanikiwa kumkamata mtuhumiwa huyo ambaye alikuwa anafanya kazi wilayani Biharamulo mkoani Kagera na tayari amesimamishwa kazi kwa hatua zaidi za kisheria.Kamanda Muliro alisema polisi walimbaini mtuhumiwa huyo akitumia njia ya mitandao hiyo ya simu ambapo alianzisha Saccos  Bandia,  iliyojulikana kwa jina la Info Tell CCM, akilenga kuwatapeli wanachama wa CCM na wengine katika mikoa ya Mara na Kagera.Alitoa onyo kwa wananchi wenye tabia ya kufanya vitendo hivyo vya uhalifu waache mara moja kwa kuwa ni kinyume cha sheria.Katika hatua nyingine, jeshi la polisi kwa kushirikiana na vyombo vingine vya dola limefanikiwa kuwakamata watuhumiwa watano kwa tuhuma za makosa ya unyang anyi yaliyotokea Aprili 16, mwaka huu, majira ya saa saba na robo usiku.Alisema watuhumiwa hao kwa kutumia silaha (mapanga) wilayani Ukerewe katika eneo la Kisiwa cha Ghana na walipora injini Out boat HP 99, No X06-2369 yenye thamani ya Sh milioni 2.2, kokoro moja la dagaa aina ya Japan yenye thamani ya Sh milioni 2.15, tangi moja la mafuta lenye thamani ya Sh 400,000, fuel line moja ya Sh 80,000 na simu moja aina ya Tecno.Alisema watuhumiwa hao walikamatwa baada ya jitihada za askari wa cyber crime na intelejensia kwa kushirikiana na wananchi kufanya ufuatiliaji na kufanikiwa kuwakamata.Aliwataja watuhumiwa hao kuwa ni Rerdinand Tungaraza, Andrew Masumbuko, Sabato Msita, Laurent Julius na Sherida Paulo wote wakiwa ni wakazi wa Ukerewe.Katika tukio lingine, Kamanda Muliro alisema jeshi la polisi linawashikilia watuhumiwa wengine wawili ambao ni wavuvi kwa tuhuma za kufanya mauaji ya kinyama ambapo Mei 18, mwaka huu, majira ya saa tano usiku katika kisiwa cha Ukara wilayani Ukerewe waliwakamata na kuwafunga kamba wavuvi wawili na kuwatumbukiza majini( ziwani) kwa lengo la kuwapotezea maisha.Aliwataja waliokamatwa katika tukio hilo kuwa ni Joseph Charles (35) maarufu mashine na Juma Lisinge (39) maarufu Masonga wote wakiwa ni wakazi wa wilayani Ukerewe.Aidha, katika tukio jingine Kamanda Muliro alisema polisi imewakamata watuhumiwa watatu katika manispaa ya Ilemela kwa kosa la kukutwa na dawa ya kulevya aina ya mirungi yenye uzito wa kilogramu 58.1 yaliyokuwa yamefungwa kwenye gazeti na kuzungushiwa majani mabichi ya mgomba, ikiwa ni mbinu nyingine mpya inayotumiwa na wahalifu wanaojihusisha na dawa za kulevya ili kukwepa kutiwa nguvuni.Alisema tukio hilo lilitokea Mei 20, mwaka huu majira saa 11 alfajiri Nyamanoro C katika Kata ya Nyamanoro, ambapo aliwataja watuhumiwa waliokamatwa kuwa ni Masawe Moshi (23), Maginga Zacharia (24) na Amen Amaniel(27) wote wakiwa ni wakazi wa Nyamanoro C.Aidha, kamanda huyo alisema jeshi hilo pia limekamata na kuwashikilia watuhumiwa 14 kwenye misako iliyofanyika kuanzia Mei 14-18, mwaka huu, katikati ya jiji la Mwanza ambapo walikamatwa kwa makosa ya uvunjaji, unyang anyi na kukutwa na TV flat screen 6, kompyuta mpakato saba, simu 14 aina mbalimbali, redio (sabufa) mbili, king amuzi kimoja cha StarTime, rimoti moja na chaja nne za kompyuta mpakato(laptop) vyote hivyo wakiwa wamevipata kwa njia ya uhalifu.