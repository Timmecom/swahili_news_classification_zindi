 MIAMBA ya soka nchini, Simba na Yanga leo itakuwa kwenye viwanja viwili tofauti kuendelea na kampeni za kulisaka taji la Ligi Kuu Bara.Mechi hizo zitachezwa saa nane mchana ambapo vinara wa ligi hiyo, Yanga watakuwa uwanja wa Jamhuri Morogoro kumenyana na Mtibwa Sugar na mabingwa watetezi, Simba watakuwa kwenye uwanja wa Mkwakwani Tanga kumenyana na wenyeji wao Coastal Union. Yanga inaingia uwanjani ikiwa na kumbukumbu ya kushinda mchezo wao wa kwanza uliochezwa Uwanja wa Taifa kwa mabao 2-1 katika mzunguko wa kwanza.Kocha mkuu, Mwinyi Zahera aliitumia jana asubuhi kuendesha mazoezi kwa wachezaji wake katika uwanja wa Jamhuri tayari kwa mechi hiyo. Yanga leo itawakosa wachezaji wake nyota wawili ambao ni beki kisiki, Kelvin Yondani mwenye kadi nyekundu na Feisal Salum mwenye kadi tatu za njano. Pamoja na kukosekana kwa wachezaji hao, kocha mkuu huyo amejawa na matumaini kibao ya kupata ushindi wa mchezo huo baada ya kurejea kwa nahodha wa timu hiyo Ibrahim Ajibu na Abdallah Shaibu  Ninja .Kwa upande wa timu ya Mtibwa Sugar ambayo ni mwenyeji wa mchezo huo na yenye pointi 45 na kushika nafasi ya tano ya msimamo wa Ligi Kuu, itaingia uwanjani chini ya Kocha mkuu Zuberi Katwila, kwa kuhitaji kuvuna pointi tatu muhimu. Kwa upande wa mabingwa watetezi Simba wanaingia kwenye uwanja wa Mkwakwani kwa nguvu zote baada ya kung olewa kwenye michuano ya Ligi ya Mabingwa Afrika ilipoweka rekodi ya kucheza robo fainali msimu huu.Kutokana na ushiriki wake kwenye michuano ya kimataifa, Simba ina viporo tisa, ikiwemo cha Coastal. Simba inatakiwa kumaliza viporo hivyo ili kulingana na washindani wake kwenye taji Yanga na Azam waliokwishacheza michezo 31 kila mmoja. Hasira za wekundu hao ni kushinda michezo yao hiyo ili kutetea taji la ubingwa. Timu hiyo kwa sasa ina pointi 57 baada ya kucheza michezo 22.Kocha wa Simba, Patrick Aussems alisema anaiheshimu Coastal Union kama ilivyo kwa TP Mazembe iliyowaondoa kwenye michuano ya Ligi ya Mabingwa Afrika kwa mabao 4-1 na wamefika mkoani hapo (Tanga) wakiwa na malengo ya kupata pointi tatu muhimu. Tunamheshimu Coastal kama mwingine yeyote, tunahitaji kutetea ubingwa wetu kwa hiyo tumekuja kupambana,  alisema na kuongeza kuwa anajivunia kuwa walishinda mechi 10 mfululizo zilizopita, hivyo anatarajia kuongeza mchezo wa 11 na wachezaji wake wanaweza.Kocha wa Coastal, Juma Mgunda alisema:  ni mechi itakayokuwa na ushindani mkubwa kwasababu sote tuna malengo, Simba inataka kutetea taji nasi kukaa sehemu nzuri kwenye ligi.  Naamini itakuwa ni mechi yenye ushindani lakini sisi tumejiandaa vizuri. Vijana wako vizuri, tuko tayari kupambana kupata pointi tatu,  alisema.