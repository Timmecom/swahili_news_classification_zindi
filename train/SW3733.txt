 WAZIRI wa Mambo ya Ndani ya Nchi, Kangi Lugola amesema serikali imeanza kuzifuatilia taasisi ambazo zimekuwa zikienda maeneo mbalimbali kufanya utafiti na kisha kutoa ripoti ambazo zingine zimekuwa zikizua taharuki kwa wananchi.Lugola amesema hayo bungeni wakati akijibu mwongozo ulioombwa na Mbunge wa Kigoma Mjini, Zitto Kabwe (ACT- Wazalendo).Waziri huyo alisema kuna baadhi ya taasisi zimekuwa zikifanya tafiti zake na kisha kutoa ripoti za kuzua taharuki kwa wananchi, hivyo serikali imeanza kuzifuatilia ili kuzuia vitendo vya utoaji taarifa ambazo si sahihi na kusababisha mgongano katika jamii.Katika muongozo wake, Zitto alidai kuwa mkoani Kigoma kuna vijana wamekuwa wakijipaka oili chafu na kisha kuvamia wanawake wajane na wale wasiokuwa na wenza na kisha kuwabaka na kuwajeruhi.Alisema katika ripoti yake ya 2016 shirika lisilokuwa la kiserikali la Tamasha liliripoti matukio 43 ya wanawake kudhalilishwa na lilitoa taarifa kwa Mbunge (Zitto) na kuomba vikao na Wizara ya Mambo ya Ndani ya Nchi lakini hakuna hatua iliyochukuliwa.Alidai kuna taarifa pia wanawake wawili wamevamiwa, kubakwa na kujeruhiwa na kuwa tukio hilo linatia aibu kwa mbunge na serikali na kutaka kiti cha Spika kielekeze serikali iwasilishe taarifa ya hatua ambazo zimechukuliwa.Akijibu mwongozo huo, Waziri Lugola alisema namna taarifa ya matukio hayo ilivyowasilishwa, haina ukubwa huo kama mbunge na taasisi za utafiti zinavyoripoti na kuwa hadi kufikia jana taarifa zilizokuwa katika Kituo cha Polisi zilisema ni wanawake watatu waliojeruhiwa.Hata hivyo Mwenyekiti wa Bunge, Najma Giga alimuelekeza Waziri Lugola kwa namna alivyoelewa afuatilie kufahamu kwa undani kuhusiana na taarifa hiyo na kumtaka Mbunge Zitto naye kwa namna alivyomuelewa akubali kupokea majibu ya mwongozo ya Waziri ili suala hilo lipatiwe ufumbuzi.