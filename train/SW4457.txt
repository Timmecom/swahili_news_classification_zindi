 OFISI ya Uhamiaji kwa kushirikiana na vyombo vya ulinzi na usalama Mkoa wa Pwani wamekamata wahamiaji haramu 12 kutoka nchi za Ethiopia na Somalia.Mkuu wa Mkoa wa Pwani, Evarist Ndikilo ambaye pia ni Mwenyekiti wa Kamati ya Ulinzi na Usalama akizungumza na waandishi wa habari amesema  wahamiaji hao walikuwa wamejificha porini.Ndikilo amesema kuwa tukio hilo lilitokea Februari 7, mwaka huu eneo la Darajani kwenye pori la Ranchi ya Ruvu katika Halmashauri ya Chalinze wilayani Bagamoyo. Wahamiaji hao haramu ambao 11 wanatoka nchi ya Ethiopia na mmoja Somalia walikuwa wamejificha katikati ya pori hilo na walikamatwa na wanajeshi wa Jeshi la Ulinzi la Wananchi ambao walikuwa kwenye mafunzo kwa kushirikiana na Uhamiaji na Jeshi la Polisi,  amesema Ndikilo.Alisema kuwa pia walifanikiwa kuwakamata Watanzania wawili ambao walikuwa wakiwapelekea chakula wahamiaji hao huku mmoja akikimbia licha ya askari kufyatua risasi juu ili asimame bila ya mafanikio. Vyombo vyetu tayari vimeshamfuatilia mtu aliyekimbia na wameshapata namba yake ya simu na mahali anapoishi ambapo ni Mlandizi sehemu inayoonekana kushiriki sana kwenye suala la kuwahifadhi na kuwasafirisha wahamiaji haramu,  alisema Ndikilo.Aidha alisema wanashangaa ni kwa nini wahamiaji hao haramu hukaa huko na kuonesha wasiwasi kuwa yawezekana ni wahalifu au watu hatari kwa nchi.  Tunawataka wale wanaosafirisha au kuwatunza waache na kama baadhi ya wanaotoka vyombo vya dola waache kwani hatua kali zitachukuliwa. Msimamizi na Mdhibiti wa Mipaka wa Uhamiaji Mkoa wa Pwani, Abtwalibu Yusuf amesema, baadhi ya wahamiaji haramu hutumia njia ya maji.Pwani ina bandari bubu zaidi ya 30.Yusuf amesema katika kudhibiti uingiaji haramu wa watu hao wamekuwa wakishirikiana na vyombo vingine vya usalama vya wilaya pia kwa upande wa njia ya barabara wanashirikiana na polisi na wasamaria wema.Kaimu Kamanda wa Polisi Mkoa wa Pwani, Barnabas Mwakalukwa alisema kuwa wananchi wanapaswa wasijihusishe na kuwahifadhi au kuwasafirisha wahamiaji haramu na kutoa huduma yoyote kwani ni kosa la jinai na wanapowaona watoe taarifa kwenye vyombo vya dola.