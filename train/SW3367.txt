 WATUHUMIWA sita wa mauaji ya aliyekuwa Mjumbe wa Tume ya Mabadiliko ya Katiba, Dk Sengondo Mvungi wamefikishwa katika Mahakama ya Hakimu Mkazi Kisutu na kusomewa upya mashitaka hayo.Hatua hiyo imekuja baada ya Mahakama Kuu Kanda ya Dar es Salaam, kuwaachia huru kutokana na Mkurugenzi wa Mashitaka nchini (DPP), kuomba kuondoa mashitaka hayo kwa kuwa hawana nia ya kuendelea nayo.Wakili wa Serikali Mwandamizi, Nasoro Katuga, aliwasilisha maombi hayo mbele ya Jaji Sam Rumanyika, ambaye ilikubaliana na upande wa mashitaka kuwaachia huru washitakiwa hao ambao baadaye walikamatwa tena.Washitakiwa hao ni Msungwa Matonya (30), Fundi na Mkazi wa Vingunguti, Miada Mlewa (45), Mkazi wa Vingunguti, Paul Mdonondo (35), Mkazi wa Tabata Darajani, Logishu Loshingo (34) aliyekuwa Mlinzi wa Dk Mvungi na Mkazi wa Kariakoo, Juma Kangungu (34) na John Mayunga au Ngosha (60) Mkazi wa Kiwalani, ambao wanakabiliwa na mashitaka hayo katika kesi namba 6 ya mwaka 2018.Akisoma mashitaka hayo jana, Wakili wa Serikali, Lilian Rwetabula alidai jana mbele ya Hakimu Mkazi, Augustina Mmbando kuwa washitakiwa walitenda kosa hilo Novemba 3 mwaka 2013 kinyume na Kifungu cha 196 cha Sheria ya Kanuni ya Adhabu Namba 16 iliyofanyiwa marekebisho mwaka 2002.Alidai katika maeneo ya Kibwerege Msakuzi wilayani Kinondoni, Dar es Salaam, kwa makusudi washitakiwa hao walimuua Dk Edmund Sengondo Mvungi. Hakimu Mmbando aliwataka washitakiwa kutojibu kitu chochote, kwa kuwa mahakama hiyo haina mamlaka ya kusikiliza kesi hiyo, isipokuwa Mahakama Kuu.Hata hivyo, Wakili Rwetabula alidai kuwa upelelezi wa kesi hiyo bado unaendelea, hivyo wanaomba tarehe ya kutajwa. Hakimu aliwaeleza washitakiwa hao kuwa sheria inawaruhusu upande wa mashitaka, kuwafutia mashitaka na kuwafungulia upya na kwamba kesi inapewa namba mpya.Hakimu Mmbando aliahirisha kesi hiyo hadi Desemba 6, mwaka huu kwa ajili ya kutajwa. Desemba 29 mwaka 2016 Hakimu Mkazi Mkuu, Thomas Simba aliwaachia huru washitakiwa wanne kati ya kumi, ambao walikuwa wanadaiwa kumuua Dk Mvungi.Washitakiwa walioachiwa ni Ahmad Kitabu (30), Zacharia Msese (33) na Masunga Makenza (40). Wakili wa Serikali, Pamela Shinyambala, alidai kuwa DPP hana nia ya kuendelea na kesi kwa washitakiwa hao kwa mujibu wa Kifungu 91 (1) cha Sheria ya Mwenendo wa Makosa ya Jinai (CPA).