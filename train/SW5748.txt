 SERIKALI ya Mapinduzi ya Zanzibar imesema kero za sekta ya biashara na viwanda nchini zinatafutiwa ufumbuzi na mawaziri wa Serikali ya Jamhuri ya Muungano wa Tanzania na SMZ.Waziri wa Fedha na Mipango, Dk Khalid Salum Mohamed amesema hayo wakati akijibu hoja za Wajumbe wa Kamati ya Baraza la Wawakilishi ya bajeti kwa mwaka wa fedha wa 2018-2019.Mohamed amesema vipo vikwazo vya kibiashara kwa wafanyabiashara na bidhaa zinazozalishwa Zanzibar kuingia katika soko la Tanzania Bara.Amesema vikwazo hivyo vimezorotesha maendeleo ya viwanda Zanzibar na kupunguza ari ya wafanyabiashara kuwekeza viwanda.Alikitaja kiwanda cha Maziwa cha Azam cha mfanyabiashara maarufu Said Salim Bakhressa kilichopo maeneo huru ya uchumi kushindwa kuzalisha bidhaa za kuingia soko la Bara.Mohamed aliwajulisha Wajumbe wa Baraza la Wawakilishi mazungumzo ya pande mbili kupatia ufumbuzi kero za Muungano yameanza na vikwazo vya biashara kwa wafanyabiashara kutoka Zanzibar limezungumzwa kwa kina.Alisema Zanzibar haiwezi kupiga hatua kubwa katika maendeleo ya sekta ya viwanda na kuitikia agizo la nchi kuingia katika viwanda vya kati kama vitakuwepo vikwazo hivyo.Mapema Dk Mohamed amesema Serikali ya Mapinduzi ya Zanzibar kwa sasa ipo katika mchakato wa kujiridhisha gharama katika utekelezaji wa mradi mkubwa wa ujenzi wa bandari ya Mpiga duri huko Maruhubi.Amesema wataalamu wa Hazina wanaendelea na kazi ya kuhakiki gharama za mradi huo ambao unatarajiwa kuanza ifikapo mwaka 2019-2020.Miradi mikubwa yote ipo katika mchakato wa uhakiki wake ili kutekelezwa na kuchangia pato.Mwenyekiti wa Kamati ya bajeti ya Baraza la Wawakilishi, Said Dimwa amezitaja baadhi ya bidhaa zinazozalishwa Zanzibar ambazo zinapata vikwazo kuingia soko la Tanzania Bara kuwa ni maziwa pamoja na vinywaji vya maji.