 HATIMAYE  mbingu zimefunguka  nchini Kenya na Jiji la Nairobi kwa mara ya kwanza hivi karibuni lilipata mvua kubwa ya kutosha katika mwaka 2019.Mvua hiyo, mbali na kuleta neema kwenye mashamba na mifugo, ilileta adha kubwa kwa wakazi wa Nairobi. Wachuuzi waliokuwa wakiuza mali yao katika barabara za jiji la Nairobi waliathiriwa na mvua hiyo. Kutokana na shida ya usafiri iliyolikumba jiji la Nairobi ikisababishwa na mvua hizo, wananchi mbalimbali waliamua kutembea kwa miguu kurejea nyumbani kwao huku wakinyeshewa.Katika muda wa saa mbili kabla ya mvua hiyo kunyesha, Mamlaka ya Hali ya Hewa nchini Kenya ilikuwa imetangaza kuwa mvua itanyesha jijini Nairobi na maeneo ya jirani na kuwataka wananchi kuchukua tahadhari.  Sikutarajia kwamba itanyesha na nilipokuwa nikiendelea na biashara yangu ghafla mvua ilinyesha na nikalazimika kutafuta hifadhi kwengineko,  alisema John Kimani ambaye ni mchuuzi wa biashara mbalimbali jijini Nairobi.Wiki iliyopita idara ya hali ya hewa kupitia Naibu Mkurugenzi wake, Bernad Chanzu ilikuwa imesema kuwa hakutakuwa na mvua msimu huu. Chanzu pia aliwatahadharisha Wakenya kujiandaa kwa uhaba mkubwa wa maji ya kunywa, usafi na matumizi ya viwandani mbali na kuleta umeme.Wiki mbili zilizopita idara hiyo ilikuwa imetangaza kuwa kiangazi kitaendelea mwisho wa mwezi huu huku mawingu ya mvua yakisalia nchini Tanzania kutokana na kiwango cha chini cha upepo wa kusukuma mawingu hayo kuelekea kaskazini.