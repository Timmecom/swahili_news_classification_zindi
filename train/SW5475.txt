 CHAMA cha Mawakala wa Forodha (TAFFA) tawi la Namanga wamemwomba Waziri Mkuu, Kassim Majaliwa kuingilia kati mgogoro kati yao na Wakala wa Vipimo (WMA) unaowalazimisha kulipia tozo mpya inayotozwa kwa kila bidhaa badala ya kutumia utaratibu wa awali wa kulipia tozo kwa mzigo wote.Aidha wamesema hawapo tayari kufanya kazi na wakala huo hadi watakapooneshwa sheria hiyo mpya ambayo wanalazimishwa kuitekeleza bila kuwepo kwa makubaliano yoyote, kitendo ambacho kinawaumiza.Msimamo huo waliutoa jana kwenye kikao kilichoongozwa na Mwenyekiti wao, Ismail Lukas kilichofanyika Namanga, wilayani Longido.Mawakala hao walisema kuwa walikuwa wakitumia sheria ya zamani ya mwaka 2016 ambapo walikuwa wakilipia asilimia 0.2 ya thamani ya mzigo ambapo kiwango cha chini cha malipo ilikuwa Sh 100,000 kwa mzigo.Walisema wanachopinga ni WMA kuamua kuwatoza malipo ya Sh 100,000 kwa kila aina ya bidhaa badala ya mzigo mzima kama sheria inavyoelekeza. Tunamwomba Waziri Mkuu aje Namanga kuzungumza nasi juu ya huu mgogoro kwani tukiendelea na utaratibu huu tutakosa wafanyabiashara kwani hakuna mtu aliye tayari kupata hasara, kwani jinsi tunavyopandishiwa gharama za tozo ndivyo bei za bidhaa zitakavyopanda,  alisema Ismail.Meneja wa tawi wa Kampuni ya EDPAC ,Wilson Mkanza alisema kuwa, hawapo tayari tena kufanya shughuli yoyote bila kupata mwongozo wa sheria mpya inayowaagiza kutumia utaratibu mpya wa kulipa tozo ya Sh 100,000 kwa kila bidhaa badala ya mzigo kama utaratibu wa awali ulivyokuwa.Alisema Mei 15, mwaka huu walipokea barua ya ufafanuzi wa kanuni ya ada za ukaguzi wa bidhaa zilizofungashwa zinazoingia nchini kutoka nje kutoka kwa Kaimu Meneja wa Wakala wa Vipimo Mkoa wa Arusha, Dismas Maturine inayowataka kulipia bidhaa moja moja badala ya kutozwa kwa mzigo mzima kama ilivyokuwa awali bila kushirikishwa chochote kabla ya kupewa barua hiyo.Janeth Mero kutoka kampuni ya Beam Tanzania Ltd alisema utaratibu huo wa kulipa kwa mzigo mmoja mmoja unatengeneza mazingira ya rushwa, hivyo kutaka kuendelea kwa utaratibu uliokuwepo awali ili waendelee kulipa bila migogoro yoyote.Mkurugenzi wa Ufundi wa Wakala wa Vipimo Makao Makuu, Stella Kahwa alisema malalamiko hayo yamepokewa na yanaendelea kufanyiwa kazi na kusema kuwa, utaratibu utakaoendelea kutumika ni ule uliokuwa ukitumika awali wa kulipia Sh 100,000 kwa mzigo.