 RAIS wa Zanzibar, Dk Ali Mohamed Shein ametoa pongezi kwa wachezaji wa timu ya taifa, Zanzibar Heroes na viongozi wao kwa kuiwakilisha kwa nidhamu Zanzibar katika Michuano ya Kombe la Chalenji mjini Kampla, Uganda.Michuano hiyo inatarajiwa kufikia tamati kesho kwa fainali kati ya wenyeji Uganda na Eritrea. Zanzibar iliyotandaza soka safi kwenye michuano hiyo, iliishia hatua ya makundi.Kwa mujibu wa taarifa ya Ikulu Zanzibar jana, Rais Shein aliyasema hayo katika hafla ya chakula cha mchana alichoiandalia timu hiyo Ikulu. Aidha Rais Shein alitoa zawadi ya fedha taslimu kwa wachezaji wa timu hiyo.Akisoma hotuba kwa niaba ya Rais, Waziri wa Nchi Ofisi ya Rais Issa Ussi Haji alisema safari hii bahati haikuwa upande wa Zanzibar Heroes kama ilivyokuwa michuano iliyopita ilipocheza fainali, lakini timu imeendelea kuwa tishio. Tumepoteza mechi mbili kwa kufungwa bao moja kwa kila mechi na tumetoka sare mechi moja, nawapongeza wachezaji wote mcheza kwao hutunzwa hapigwi, alisema Dk Shein.Pia Rais Shein alisema:  Zanzibar Heroes imeonesha upinzani na ufundi wa hali ya juu lakini kwenye mpira wataalamu wanasema kwamba kosa moja dogo linaweza kukugharimu. Alisema, wananchi wote wa Zanzibar wanahisi maumivu na machungu ya kupoteza mechi hizo kama vile wanavyohisi wao wachezaji. Alitoa pongezi kwa wananchi wote wa Zanzibar kwa hamasa waliyoionesha na kwa kuiunga mkono timu hiyo wakati wote wa mashindano hadi hivi sasa.