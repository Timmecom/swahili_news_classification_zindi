 SERIKALI kupitia Wizara ya Madini imepanga kuona miradi ya madini ya graphite (kinywe) yaliyogunduliwa wilaya za Ruangwa mkoani Lindi na Ulanga mkoani Morogoro, yanaanza kuchimbwa baada ya kukamilishwa kwa taratibu za kisheria.Naibu Waziri wa Madini, Stanslaus Nyongo amebainisha yao hivi karibuni wilayani Ulanga baada ya kupokea taarifa ya maendeleo hususani kwenye sekta ya madini, iliyowasilishwa na Mkuu wa Wilaya hiyo, Ngollo Malenya.Alisema madini hayo yanahitajika kwa wingi duniani, yataliingizia taifa mapato makubwa ya fedha za kigeni na kutoa ajira nyingi kwa Watanzania hasa vijana.Naibu Waziri huyo ambaye pia alishiriki kuzindua Soko la Madini la Mahenge, alisema mkoa wa Morogoro hususani wilaya ya Ulanga, umebahatika kuwa na madini ya aina mbalimbai, yakiwemo ya graphite ambayo yanapatikana kwa wingi na yana kiwango bora zaidi kuliko mengine duniani. Madini haya ya graphite duniani yanahitajika sana kwa sababu watu wanataka watumie magari ya umeme kwa nchi zilizoendelea. Hawataki kutumia mafuta ifikapo mwaka 2040, wanataka magari ya umeme na madini haya yanatumika kutunza chaji ya umeme mwingi zaidi kuliko mengine,  alisema Nyongo.Naibu Waziri huyo alisema graphite iliyopo Mahenge mkoani Morogoro na kijiji cha Nangurugai wilayani Ruangwa mkoani Lindi, yameonekana yana ubora zaidi duniani na yanahitajika kwa sababu yanatunza chaji kwa muda mrefu zaidi.Alisema serikali imetunga sheria za kodi za kuwabana wawekezaji na kwa sasa wanahitajika waje kuwekeza, lakini maslahi ya nchi yamewekwa mstari wa mbele pamoja na usimamizi wake.