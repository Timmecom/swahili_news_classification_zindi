 BAADHI ya wachambuzi na makocha wa soka nchini wametaja timu tano zinazoweza kufika mbali kwenye fainali za Mataifa ya Afrika zinazoendelea nchini Misri, huku wenyeji wakipewa asilimia 100.Wakizungumza na gazeti hili kwa nyakati tofauti jana, wachambuzi hao Ally Mayai, Dominick Salamba na Jamhuri Kihwelu  Julio  kila mmoja ameitaja Misri kuwa inaweza kufika mbali zaidi na hata kuchukua Kombe la Afrika. Kwa upande wa Mayai alisema sababu ya kuwapa nafasi wenyeji ni kutokana na historia iliyopita, ikionesha kuwa Misri iliwahi kuandaa michuano hiyo mara nne na mara tatu kombe likabakia kwao.Pia, alizitaja timu nyingine zenye nafasi kuwa ni Cameroon kwa kuwa wameanza vizuri na huenda wakataka kupambana ili kutetea taji walilolitwaa Gabon, huku akisema Algeria ina kikosi bora chenye uwezo, Ghana wana wachezaji wenye uzoefu na Morocco kwa sababu ina kocha aliyewahi kutwaa mataji mara tatu.  Kila timu ina ubora wake na yeyote anaweza kufanya makubwa kutokana na uzoefu wa wachezaji wao kwenye mashindano hayo,  alisema.Kocha wa zamani wa Simba, Mwadui na Dodoma FC, Julio alisema bado pana ugumu kwa sababu ndio kwanza mapema ila anaziona Misri, Algeria na Senegal katika jicho la mbali.Alisema timu nyingi ni bora na nyingine hubadilika kutoka mechi moja kwenda nyingine hivyo, ni kazi kutabiri mapema. Mchambuzi Salamba alisema michuano hiyo inaonekana migumu kutokana na mbinu za kiufundi kutofautiana ila anaipa nafasi Senegal kutokana na kuwepo kwa muunganiko bora wa kikosi chao.Pia, Nigeria kutokana na uwezo wa kumiliki mpira ingawa katika kasi ya kushambulia kwao sio kubwa, Cameroon kuwa wana vijana wenye kasi, Misri ikibebwa na uzoefu na ni wenyeji lakini pia, Algeria kutokana na kucheza mpira wa nguvu na wenye kasi. Nigeria juzi ndio ilikuwa timu ya kwanza kukata tiketi ya kucheza hatuia ya 16 bora kabla ya wenyeji Misri hawajaifuata baadae.