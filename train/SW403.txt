 VINARA wa Ligi Kuu Bara, Yanga, leo wanashuka dimbani katika mchezo wake wa kwanza wa Kombe la Mapinduzi dhidi ya KVZ, mchezo utakaopigwa Uwanja wa Amaan, Zanzibar.Yanga iliyopo Kundi B na Azam FC, itaingia katika mchezo huo ikiwa na mapungufu ya baadhi ya wachezaji, ambao wamepewa muda wa kupumzika kutokana na kazi kubwa wanayoendelea kufanya kwenye michezo ya Ligi. Aidha, mabingwa hao wa kihistoria wa Ligi Kuu Bara, wanatupa karata yao ya kwanza wakiwa na kumbukumbu ya kutolewa nusu fainali na wakata ushuru wa Uganda URA kwa kupoteza kwa mikwaju ya penalti 5-4.Baada ya mchezo huo, Yanga itakuwa na kibarua kingine tena katika mchezo wa kundi hilo dhidi ya Azam FC, ambayo ni bingwa mtetezi wa michuano hiyo akilitwaa taji hilo mara mbili mfululizo. Kocha wa Yanga, Mwinyi Zahera alisema kikosi chake kinaweza kupambana bila kumtegemea mchezaji yeyote akiamini kila mchezaji katika timu hiyo ana nafasi ya kufanya vizuri. Zahera alisema ikitokea mchezaji akawa majeruhi au kukosekana kwa sababu zingine, anaweza kumtumia mwingine kwa ubora wa hali ya juu na akafanya vyema kwenye michezo mbalimbali. Kwangu kila mchezaji mkubwa, kila mchezaji ana nafasi yake, kwa hiyo naweza kumtumia yoyote na nikapata matokeo ya ushindi,  alisema Zahera. Mara kadhaa kumeshuhudiwa michezo ya Mapinduzi baadhi ya timu zikipeleka vikosi vyao visivyo kamili kwa lengo la kuwalinda na kuwapumzisha wachezaji wao kutokana na udogo wa michuano hiyo.Vivyo hivyo kwa Yanga ambayo haitawatumia baadhi ya nyota wake, pengine huenda wakawa wanasubiri hatua za baadaye za mtoano, ambazo zinakuwa na upinzani mkubwa. Yanga hadi sasa haijapoteza hata mchezo mmoja katika Ligi Kuu Tanzania Bara na inaongoza ikiwa na jumla ya pointi 50 baada ya kushuka dimbani mara 18, huku ikifuatiwa na Azam FC yenye pointi 40 wakati Simba wakiwa katika nafasi ya tatu na pointi zao 33 baada ya kucheza mechi 14. Kikosi cha timu hiyo kitakachoshiriki michuano hiyo ni kipa Ibrahim Ahmed, viungo ni Maka Edward, Deus Kaseke, Pius Buswita, Jaffary Mohammed na Matteo Anthony.Mabeki: Haji Mwinyi, Said Makapu, Deo Mkami na Juma Abdul, wachezaji wengine ni Eric Msagati, Ibrahim Abraham, Mustafa Seleman, Abuu Shabani, Ramadhan Mrisho na Mohammed Salum. Miongoni mwao ni wachezaji ambao hawajawahi kuonekana sana akiwemo, Cheda Hussein, Salumu Mkama, Yasin Salehe, Faraji Kilaza, Bakari Athman, Saidi Khasimu na Shaban Mohammed.Mabingwa watetezi, Azam FC jana walitarajia kuanza kutupa karata zao kwa kucheza dhidi ya Jamhuri ya Pemba kwenye Uwanja wa Amaan. Azam ilitwaa taji hilo mwaka 2017, baada ya kuiadhibu Simba bao 1-0 goli lililofungwa na aliyekuwa nahodha Himid Mao, na ilitwaa tena mwaka jana kuifunga URA kwa mikwaju ya penalti 4-3 katika fainali baada ya kutoka suluhu katika muda wa kawaida.