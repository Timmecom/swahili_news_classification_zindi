 SHIRIKA la Umeme Tanzania (TANESCO) linatarajia kutumia zaidi ya Dola za Marekani milioni 52 (sawa na Sh bilioni 119.34) katika mradi wake wa kujenga njia kuu ya umeme kutoka mjini Singida hadi nchini Kenya, ikiwa ni moja ya juhudi zake za kupanua huduma za umeme ukanda wa Afrika Mashariki.Mwenyekiti wa Bodi ya Wakurugenzi ya Tanesco, Alexander Kyaruzi alieleza hayo juzi mjini hapa wakati wa ziara ya bodi hiyo kukagua na kujionea utekelezaji mradi wa Kenya -Tanzania Interconnector. Mradi huu ambao unafadhiliwa na Benki ya Dunia, Benki ya Afrika, JICA na Serikali ya Tanzania utaanzia hapa Singida kupitia Babati, Lemuguru (Arusha) hadi Namanga nchini Kenya,  alieleza Kyaruzi.Alisema mradi huo ulioanza Machi 23, mwaka jana, utajengwa kwa miezi 22 ukitarajiwa kukamilika Januari mwakani huku.Alisema ujenzi huo ni Awamu ya Pili ya Njia Kuu ya Umeme ya Msongo mkubwa wa kilovoti 400. Ujenzi huu wa kilovoti 400 utaenda sambamba na ule wa kilovoti 220,  alieleza.Mwenyekiti huyo alitaja baadhi ya faida zinazotarajiwa kutokana na kukamilika mradi huo kuwa ni pamoja na nchi kujipatia mapato kwa kuuza sehemu ya umeme wake Kenya na nchi za jirani. Lakini, pia pale nchi yetu inapokuwa na upungufu wa umeme kutokana na sababu yoyote ile, itakuwa ni rahisi kuziba pengo hilo kwa kuchukua umeme kutoka Kenya au nchi nyingine jirani kwa kuwa lengo letu la muda mrefu ni kuja kuunganisha njia yetu ya umeme na Ethiopia,  amesema Kyaruzi.Mratibu wa Mradi huo, Peter Kigadye ametoa mwito kwa jamii yote ambako njia hiyo ya kuu ya umeme inapita, kuitunza na kuilinda kwa kuwa mradi huo sio wa Tanesco pekee, bali ni wa Taifa zima la Tanzania na nchi jirani huku akidokeza kuwa vijiji vitakavyopitiwa na njia hiyo vitapatiwa umeme.