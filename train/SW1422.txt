 Tamasha la Tigo Fiesta mwaka 2018 lililokuwa lifanyike leo Jumamosi katika viwanja vya Leaders jijini Dar es Salaam halitafanyika tena.Taarifa hii imetolewa asubuhi ya leo na kamati ya tamasha hilo lililoandaliwa na uongozi Clouds Media Group (CMG) huku wakisema uamuzi huo umefanyika kutokana na sababu zilizo nje ya uwezo wao. Tunaomba radhi kwa madhara yoyote yatakayosababishwa na hili,  imeeleza taarifa hiyo. Taarifa hiyo imeongeza kwamba itarudisha fedha zote za tiketi kwa waliokwishazinunua kwa njia simu, na kwenye vituo vyote vilivyokuwa vikiuza tiketi hizo.Hata hivyo kumekuwa na barua inayosambaa mtandaoni kutoka kwa Afisa Utamaduni, Manispaa ya Kinondoni ambayo haina muhuri, yenye kichwa cha habari  Kusitisha kibali cha kufanya Fiesta Leaders Club Dar es salaam. Barua hiyo imeeleza imefuta kibali hicho baada ya kupokea malalamiko kutoka kwa wananchi waliolazwa hospitalini wakidai kuwa sauti kubwa ya muziki kutoka kwenye viwanja hivyo huwaathiri, hasa wagonjwa wa moyo.