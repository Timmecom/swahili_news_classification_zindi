 MFUKO wa Taifa wa Bima ya Afya (NHIF) unaandaa utaratibu kwa wanachama wake, kupata huduma ya kipimo cha homa ya dengue katika mikoa iliyoathirika. Utaratibu huo unaandaliwa kwa kushirikiana na hospitali za umma katika mikoa iliyoainishwa kukumbwa na ugonjwa huo ambayo ni Dar es Salaam, Tanga na Singida.Taarifa kwa umma iliyotolewa jana na Idara ya Uhusiano ya mfuko, imetaja hospitali hizo ni Amana, Temeke, Mwananyamala, Mnazi Mmoja (Dar es Salaam); Bombo (Tanga) na Hospitali ya Mkoa Singida.  Mfuko unawahimiza wanachama wake wote kufuata maelekezo yaliyotolewa na endapo watakutana na changamoto yoyote wasisite kuwasiliana na ofisi ya mfuko iliyo karibu nao au kupiga simu bila malipo kupitia huduma kwa wateja,  ilisema sehemu ya taarifa hiyo.Awali, taarifa hiyo ya ufafanuzi kuhusu matibabu ya homa ya dengue kwa wanachama, ilisema ugonjwa huo ni miongoni mwa magonjwa ya mlipuko kama vile kipindupindu na ebola, ambayo serikali imeweka utaratibu maalumu wa kuyashughulikia kwa mujibu wa Sheria ya Afya ya Umma ya Mwaka 2009. Ilisema kutokana na sheria hiyo, serikali imeweka utaratibu maalumu wa wananchi kupata huduma ya kipimo na matibabu ya homa ya dengue iliyoripotiwa katika mikoa ya Dar es Salaam, Tanga na Singida.Chini ya utaratibu huo, wananchi wote ikiwa ni pamoja na wanachama wa mfuko wenye dalili za ugonjwa huo, watapata bila malipo katika vituo vya afya vilivyoainishwa ikiwamo hospitali za rufaa za mikoa. Wakati huo huo, mfuko umewasihi wanachama wake kuzingatia maelekezo ya kujikinga na kudhibiti mbu wanaoeneza ugonjwa huo, kama yalivyotolewa na Wizara ya Afya, Maendeleo ya Jamii, Jinsia na Watoto.