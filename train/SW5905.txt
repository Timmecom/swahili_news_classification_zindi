 SERIKALI imesema kuanzia mwakani Hospitali ya Taifa ya Muhimbili (MNH) itaanza kutoa huduma ya upandikizaji wa ini na uroto wa mifupa (bone marrow) kwa wagonjwa wenye matatizo hayo.Hayo yamesemwa na Naibu Waziri wa Afya,Maendeleo ya Jamii, Jinsia, Wazee na Watoto Dk Faustine Ndugulile wilayani Lushoto mkoani Tanga akiwa katika ziara ya kikazi wilayani humo juzi.Alisema serikali inaandaa wataalamu kufanya shughuli hiyo na mazingira yanayohitajika kwa wagonjwa hao na kufafanua kutokana na unyeti wa magonjwa hayo, unahitajika umakini mkubwa wa matibabu.  Kuanzia mwakani Hospitali ya Taifa ya Muhimbili itafanya matibabu ya upandikizaji wa ini na uroto kwenye mifupa (bone marrow) kwa wagonjwa wenye matatizo hayo.Kwa sasa tupo kwenye maandalizi ya wataalam na mazingira yanayohitajika kwa shughuli hiyo. Mfano unapofanya upandikizaji wa uroto unagusa chanzo cha chembe chembe za mwili wa binadamu, inahitaji umakini wa hali ya juu,  alisema. Alisema serikali imefikia hatua hiyo baada ya Muhimbili kufanikiwa kupandikiza figo, matibabu ya moyo na kuwawekea vifaa vya sauti watoto 21. Sasa matibabu ambayo hatupeleki wagonjwa nje ya nchi ni moyo ambayo hufanyika Taasisi ya Moyo ya Jakaya Kikwete (JKCI), upandikizaji wa figo ambao unafanyika Hospitali za Muhimbili na Benjamin Mkapa, Dodoma hatua ambayo imetusaidia tumeokoa fedha nyingi. Mfano mgonjwa mmoja kumpeleka nje ya nchi kupandikiza figo ilikuwa ni Sh milioni 100 wakati Muhimbili ni Sh milioni 20.Fedha ya mtu mmoja tunatibu wagonjwa watano,  alisema. Kuhusu ugonjwa wa saratani alisema serikali imenunua mashine ya kisasa inayoitwa Linear Accelerator kutibu ugonjwa huo kwa Sh bilioni 9.5 ambayo mionzi yake haisambai sehemu mbalimbali za mwili ila huingia sehemu ya ugonjwa na pia imetenga Sh bilioni 14.5 kununua mashine ya PET Scan kwa ajili hiyo.  Muda si mrefu Tanzania tutakuwa tunajitegemea kwa matibabu ya ugonjwa wa saratani na duniani tutakuwa ni nchi ambayo ina matibabu ya kisasa ya ugonjwa huo,  alisema.