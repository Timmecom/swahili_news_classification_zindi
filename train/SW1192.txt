 MAHAKAMA ya Hakimu Mkazi Kisutu imemhukumu msanii wa Bongo Movie, Wema Sepetu kulipa faini ya Sh milioni mbili au kutumikia kifungo cha mwaka mmoja jela, baada ya kutiwa hatiani kwa mashitaka ya kukutwa na kutumia dawa za kulevya aina ya bangi.Sababu zilizochangia Wema kutiwa hatiani ni kitendo cha kukiri mwenyewe kwamba alikutwa na dawa za kulevya aina ya bangi nyumbani kwake, kukubali kwamba alipekuliwa, kusaini hati ya upekuzi na kukiri kuwa mkojo wake ulichukuliwa na kupelekwa kwa Mkemia Mkuu wa Serikali, ambao ulikutwa na chembechembe za dawa za kulevya.Aidha, washitakiwa wenzake katika kesi ya kukutwa na dawa za kulevya na matumizi ya dawa hizo, Angelina Msigwa na Matrida Abbas wameachiwa huru baada ya upande wa mashitaka kushindwa kuthibitisha mashitaka dhidi yao.Akisoma hukumu hiyo jana, Hakimu Mkazi Mkuu, Thomas Simba alisema upande wa mashitaka ulileta mashahidi watano kuthibitisha mashitaka hayo. Alisema baada ya upande wa mashitaka kufunga ushahidi wake, washitakiwa wote walikutwa na kesi ya kujibu na washitakiwa walijitetea wakiongozwa na Wakili Albert Msando. Ni jukumu la upande wa mashitaka kuthibitisha mashitaka bila ya kuacha shaka na sio mshitakiwa. Mshitakiwa wa pili na wa tatu hawakushiriki kwenye upekuzi na bangi zilikutwa jikoni, chumbani na kwenye kiberiti,  alisema Hakimu Simba.Alieleza kuwa mshitakiwa mwenyewe katika ushahidi wake alikiri kwamba alikutwa na bangi nyumbani kwake, alitia saini katika barua ya upekuzi na alikubali kwamba mkojo wake ulichukuliwa na kupelekwa kwa Mkemia Mkuu wa Serikali.Alisisitiza kuwa anawaachia huru mshitakiwa wa pili na wa tatu kwa kuwa upande wa mashitaka umeshindwa kuthibitisha mashitaka dhidi yao, lakini kwa upande wa Wema hakuna shaka lolote kwamba amepatikana na dawa za kulevya.Kabla ya kutolewa hukumu hiyo, Wakili wa Serikali, Constantine Kakula alidai kuwa matumizi ya dawa za kulevya yamekithiri katika Taifa na kwamba mshitakiwa ni msanii na ni kioo cha jamii ana watu wengi wanaomuangalia na kumfuata.Alidai mshitakiwa anatakiwa kupewa adhabu kali ili iwe fundisho kwa wanaotumia au wanaotegemea kujihusisha na dawa za kulevya. Akitoa utetezi kwa niaba ya Wema, Wakili Msando alidai kwa mujibu wa sheria aliyoshitakiwa nayo mteja wake kifungu namba 17 (1) b ya mwaka 2015, inaelekeza kwamba adhabu zake ni faini isiyopungua laki tano au kifungo cha miaka mitatu au vyote kwa pamoja.