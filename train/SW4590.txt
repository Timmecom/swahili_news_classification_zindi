 KOCHA wa timu ya Taifa ya soka ya wanawake chini ya umri wa miaka 17, Bakari Shime, amesema anatarajia timu yake itafanya vizuri katika mashindano ya kufuzu Kombe la Dunia 2020 nchini India.Akizungumza jana katika mazoezi ya timu hiyo yaliyofanyika Uwanja wa Uhuru, Dar es Salaam, Shime alisema wanatarajia kucheza na Burundi Januari 12 katika Uwanja wa Taifa na maandalizi ya mchezo huo yanaendelea vizuri. Burundi tunaifahamu vizuri kwani tulikuwa nayo katika mashindano ya Cecafa U17 yaliyofanyika mwezi uliopita nchini Uganda na tulitoka sare ya kufungana mabao 3-3, makosa yaliyojitokeza hadi wakasawazisha niliyaona na niliyafanyia kazi hivyo mchezo ujao tutafanya vizuri,  alisema.Pia Shime alisema wachezaji wote wako vizuri na hakuna majeruhi anachosubiri ni siku ya mchezo tu. Baada ya mchezo wa Januari 12 timu hizo zitarudiana kati ya Januari 24, 25, na 26 Bujumbura, Burundi.Aidha, Shime alisema timu ya taifa ya wanawake chini ya miaka 20, inatarajiwa kucheza na Uganda kati ya Januari 17,18 na 19 katika Uwanja wa Taifa na watarudiana kati ya Januari 30, Februari Mosi na 2 Kampla Uganda katika Kombe la Dunia pia baadae timu Twiga Stars inatarajiwa kucheza na Kenya kufuzu AFCON, 2020.Wakati huo huo, timu ya taifa ya soka ya wavulana chini ya miaka 16, inatarajiwa kwenda nchini Uturuki kushiriki mashindano maalum Akizungumza jana, kocha wa timu hiyo Maalim Swalehe, alisema wanatarajia kuondoka Januari 14 na mashindano hayo yataanza Januari 17. Tutaondoka Januari 14 na wachezaji 18 kwenda Uturuki kwenye mashindano ambayo yataanza Januari 17, kwa taarifa tuliyonayo mashindano yatakuwa ya wiki mbili,  alisema Maalim.Tanzania mwaka jana ilishikiri mashindano hayo na ilicheza michezo minne ambapo ilishinda mchezo mmoja na kufungwa mitatu.