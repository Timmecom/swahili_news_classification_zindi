 BARAZA la Utendaji la Chama cha Mahakimu na Majaji Afrika Mashariki (EAMJA), litafanya kikao chake kuanzia leo hadi kesho kutwa, mwaka huu jijini Arusha.Katika kikao hicho, Mahakimu na Majaji watajadili Sera ya Jinsia ya Afrika Mashariki kwa lengo la kuzalisha sheria ambazo zinawawezesha wanawake kupata haki mahakamani bila kukwazwa na mapingamizi yanayotokana na ufundi haba wa kisheria unaowakabili.Kikao cha Baraza hilo kitakuwa chini ya uenyekiti wa, Rutazana Angeline, ambaye pia ndiye Rais wa EAMJA.Wajumbe kutoka Tanzania katika Kikao hicho ni Wilberforce Luhwago, Jaji Robert Makaramba, Jaji Sophia Wambura na Angelo Rumisha.Vyama vinavyounda EAMJA ni Chama cha Majaji na Mahakimu Tanzania (JMAT), Chama cha Majaji na Mahakimu Kenya (KMJA), Chama cha Majaji na Mahakimu Uganda (UJOA), Chama cha Majaji na Mahakimu Zanzibar, na Mahakama ya Jumuiya ya Afrika ya Mashariki.Dhima ya EAMJA ni kukuza, kuimarisha na kulinda utawala wa sheria, na upatikanaji wa haki kwa watu wote, kwa njia ya kuwianisha mifumo ya sheria na kujenga uwezo wa maofisa wa Mahakama katika Afrika Mashariki.Rais wa Chama cha Mahakimu na Majaji nchini, Wilberforce Luhwago alisema jana kuwa kwa mujibu wa Katiba ya hicho, Baraza Tendaji hukutana mara 4 kwa mwaka, na mikutatano ya baraza hilo na mikutano mikuu hufanyika kwa mzunguko ambapo kila nchi mwanachama wa huwa mwenyeji wa vikao vya Baraza Tendaji na Mkutano Mkuu. Rais wa chama hicho juzi alisema: Baraza Tendaji litapokea na kufanya tathmini ya maendeleo ya maandalizi ya Mkutano Mkuu utakaofanyika mwishoni mwa mwaka huu huko Zanzibar. Aliongeza:  Baraza pia litafanya shughuli zake za kawaida za baraza kwa mujibu wa Katiba, kama vile kupokea taarifa za maendeleo ya vyama vinavyounda chama, maendeleo au shughuli zilizofanywa na vyama hivyo tangu baraza hilo lilipokutana mara ya mwisho Machi, mwaka huu, Kigali, Rwanda.