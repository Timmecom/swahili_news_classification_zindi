 KAMPUNI ya Ndege Tanzania (ATCL) imesema safari za ndege zake kwenda Harare nchini Zimbabwe na Lusaka nchini Zambia zimepata mwitikio mzuri kutoka kwa wateja tangu zianze wiki mbili zilizopita.Safari hizo za Harare na Lusaka zilianza Februari 22, mwaka huu na zinazihusisha ndege mbili mpya aina ya Airbus A220-300. Ndege hizo zimepewa jina la Ngorongoro na Dodoma.Akifafanua kuhusu safari hizo, Mkuu wa Kitengo cha Mawasiliano wa ATCL, Josephat Kagirwa alisema safari hizo zinafanyika mara tatu kwa wiki katika siku za Jumanne, Ijumaa na Jumapili.Kagirwa alisema japo mpaka sasa ni muda mfupi tangu safari hizo za Harare na Lusaka zianze, lakini mwitikio wa wateja uko vizuri na wanatarajia utakuwa mkubwa zaidi kwa siku za hivi karibuni. Ndege zetu mbili za Airbus A220- 300 ndiyo zinazofanya safari hizo nchini Zimbabwe na Lusaka kwa kupokezana zamu, na zinachukua masaa mawili kusafiri kutoka Dar es Salaam hadi Harare na huchukua dakika 40 kusafiri kutoka Harare kwenda Lusaka na muda wa kupumzika katika kila kiwanja ni dakika 30,  alisema Kagirwa.Ndege hizo mpya za Airbus A220- 300 zina uwezo wa kubeba abiria 132 kila moja.Kuanza kwa safari hizo nchini Zimbabwe na Zambia ni sehemu mwendelezo wa jitihada za ATCL kujitanua kibiashara ndani na nje ya nchi. Agosti mwaka jana, ATCL ilianza safari za kwenda Entebbe nchini Uganda na Bujumbura nchini Burundi.Ndege zinazofanya safari hizo ni Bombardier Dash 8 Q400 zenye uwezo wa kubeba jumla ya abiria 76 kila moja. Kama ilivyo kwa Airbus A220-300, Kagirwa alisema wakati huo kuwa safari za Entebbe na Bujumbura nazo zinafanyika mara tatu kwa wiki.Amesema safari za kutoka Dar es Salaam kupitia Kilimanjaro kwenda Entebbe zinafanyika siku za Jumanne, Ijumaa na Jumapili, wakati safari za kutoka Dar es Salaam kupitia Kigoma kwenda Bujumbura ni siku za Jumatatu, Jumatano na Jumapili.Alisema ATCL imeweka bei nafuu kwa wateja wao wanaosafiri na ndge hizo kwenda Entebbe, Bujumbura, Harare na Lusaka.