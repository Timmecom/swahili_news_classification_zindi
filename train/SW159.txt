 MAMLAKA ya Mapato Tanzania (TRA) imewakumbusha wananchi kudai risiti sahihi kila wanapofanya manunuzi ya bidhaa, la sivyo haitasita kuwatoza faini na hata kuwashitaki mahakamani.Meneja wa TRA Mkoa wa Mwanza, Ernest Dundee alisisitiza hilo alipozungumza na HabariLeo jijini hapa juzi kuhusu wajibu wa mnunuzi wa bidhaa katika kuwezesha upatikanaji wa kodi za serikali. Kutodai risiti sahihi wakati wa manunuzi ya bidhaa ni kushiriki kukwepa kodi, ndio maana sasa tumeanza kutoza faini ya Sh 30,000 hadi Sh milioni 1.5 kwa mtu anayebainika kukwepa wajibu huo wa kisheria, alisema.Kwa upande mwingine, mfanyabiashara anayebainika kufanya mauzo bila kutoa risiti sahihi hutozwa faini ya Sh milioni tatu hadi milioni 4.5 na kushitakiwa mahakamani anaporudia kukwepa kodi kwa mbinu hiyo.Hatua hizo za TRA ni sehemu ya kusimamia utekelezaji wa matumizi ya mashine za kielektroniki za kutolea risiti (EFDs) wakati wa mauzo na manunuzi ya bidhaa mbalimbali.Dundee ametaja faida kuu za kutoa na kudai risiti kila yanapofanyika manunuzi ya bidhaa kuwa ni kutunza kumbukumbu za msingi za kuthibitisha bidhaa au mali na uzalendo wa kushiriki katika kuwezesha upatikanaji wa kodi halali za serikali.Faida nyingine ni kuongeza uwajibikaji ambapo kwa mfano, kumbukumbu husaidia TRA kufanya makadirio sahihi ya kodi na mlipakodi kupata haki stahiki ya kikodi ikiwemo ya unafuu unaotokana na sheria za kodi.Aidha, mfanyabiashara huweza kufanya manunuzi sahihi ya kuendeleza biashara kutokana na kumbukumbu alizonazo ikiwa ni pamoja na kuboresha biashara, kuomba mkopo wa fedha na kuweka mipango endelevu.Kutoa risiti pia kunamsaidia mfanyabiashara kuimarisha na kujiongezea fursa za kibiashara ikiwemo kupata zabuni mbalimbali kutoka kwa wateja wakubwa ambao ni serikali na taasisi zake, kampuni, mashirika yasiyo ya serikali (NGOs) na wafanyabiashara wakubwa.Makisio ya mapato ya serikali kwa mwaka wa fedha 2018/19 ni Sh trilioni 32.9 zikiwamo trilioni 18 zinazotarajiwa kukusanywa na TRA kutokana na kodi mbalimbali.