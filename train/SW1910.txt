 MWENYEKITI wa Yanga Dk Mshindo Msolla (pichani) amesema wachezaji waliopata timu za kwenda kufanya majaribio nje ya nchi wanapaswa kufuata sheria kwa kuonana na viongozi.Akizungumza jana Msolla alisema lengo sio kumzuia mchezaji kwasababu hawawezi kufanya hivyo, bali kumsaidia na kumpa baraka zote. Dk Msolla ameyasema hayo kutokana na kuwepo kwa tetesi za baadhi ya wachezaji wa klabu hiyo akiwemo Feisal Salum kutakiwa kwenda kufanya majaribio nje ya nchi. Kwa mujibu wa kiongozi huyo, kukitokea ofa yoyote kwa wachezaji hawawezi kuwazuia ilimradi wafuate sheria. Uongozi hauwezi kumzuia mchezaji yoyote kusajiliwa au kwenda kufanya majaribio katika timu aliyopata ila ni muhimu kufuata sheria kwa kutoa taarifa kwa viongozi na kupata baraka, alisema.Alisema kumuuza mchezaji ni sifa kwa klabu kwani mbali ya wao kupata mapato akifanya vizuri ni heshima. Alisema iwapo baadhi wataondoka na wengine watapata nafasi ya kusajiliwa kuziba nafasi zao.Wachezaji kadhaa wanatajwa kuondoka klabuni hapo akiwemo Ibrahim Ajib anayedaiwa kuwa tayari amesaini mkataba wa awali Simba huku mkataba wake na Yanga ukielekea ukingoni.Pia, mshambuliaji wao hatari Haritier Makambo tayari amepata timu Guinea baada ya kuonekana katika picha mitandaoni akiwa amesaini mkataba wa miaka mitatu klabu ya Horoya FC. Kwa upande wa Feisal inadaiwa anahitajika kwenda kufanya majaribio nchini Uingereza lakini kwa mujibu wa Msolla, bado viongozi hawajapata taarifa hizo.