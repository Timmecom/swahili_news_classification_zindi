 NAIBU Waziri wa Kilimo, Hussein Bashe kwa kushirikiana na Waziri wa Viwanda na Biashara, Innocent Bashungwa na wadau wengine, wamemaliza utata wa faini ya Sh trilioni 11 ambayo Tume ya Ushindani (FCC) iliamuru kampuni nne za ununuzi wa tumbaku kulipa, jambo lililosababisha baadhi yao kufunga virago na kuondoka nchini.Wakati kesi inayohusu faini hiyo ikiwa inarindima huku FCC akiwa ndiye mshitaki na kampuni hizo ni washitakiwa, baadhi wanunuzi wa zao hilo waliacha kununua zao hilo hivyo kupeleka kilio kwa wakulima.Akizungumza na waandishi wa habari jijini Dodoma, Bashe amesema kulikuwa na changamoto kadhaa zilizokuwa zikikwamisha wanunuzi kuwekeza fedha zao kwenye zao hilo hivyo kuwaathiri wakulima, na sasa tumezimaliza. Makampuni yote yatakutana na FCC katika kipindi cha siku saba zijazo na kufikia uamuzi wa kufuta faini zinazofikia shilingi trilioni 11. Tumekubaliana na Waziri wa Viwanda na Biashara, Innocent Bashungwa na amekubali faini hizo zitafutwa,  alisema Bashe.Alisema hadi sasa tani 12,000 za tumbaku hazijauzwa na ziko mikononi kwa wakulima.Kutokana na tatizo hilo, hali ya baadaye ya sekta hiyo haikuwa na uhakika baada ya mnunuzi mkuu wa tumbaku nchini, Kampuni ya Tanzania Leaf (TLTC) kuijulisha serikali kwamba ilipanga kufunga biashara nchini, kwa sababu ya faini ya zaidi ya Sh bilioni 452.Kampuni ya tumbaku zilizopigwa faini ya jumla ya Sh trilioni 11 ni Kampuni tumbaku ya Alliance One (AOTTL), Kampuni ya tumbaku ya Premium Active (PAT), Kampuni ya tumbaku ya Japan Leaf (JTILS) na Kampuni ya tumbaku ya Tanzania Leaf (TLTC). Kiukweli hakuna kampuni ambayo ingeweza kuilipa faini hiyo, na kwa hatua hii sasa tuna uhakika wakulima wa tumbaku wana uhakika wa soko baada ya kufikiwa makubaliano kati ya wanunuzi wa za hilo na serikali,  alisema.Bashe alisema baadhi ya masuala yanayoathiri sekta ya tumbaku ni pamoja na madai ya Kodi ya Ongezeko la Thamani (VAT) kampuni hizo zinaidai serikali kwa mabilioni ya fedha.Mkutano ulikubaliana fedha hizo lazima zirejeshwe kwa kampuni hizo nne za ununuzi wa tumbaku katika kipindi cha siku 90 kuanzia Septemba 4, mwaka huu.Mkurugenzi wa Sheria wa Kampuni ya TLTC, Richard Sinamtwa amesema uamuzi huo ni hatua muhimu kuinua sekta hiyo kwani faini hiyo ilikuwa haiendani na uhalisia na kwamba madai yao ya VAT ni ya muda mrefu.Mwenyekiti wa Bodi ya Tumbaku nchini, Hassan Wakasuvi alisema hatua iliyofikiwa ni faraja kubwa mno kwa wakulima kwani sasa wana uhakika kuwa tumbaku iliyoko kwenye maghala yao itanunuliwa.