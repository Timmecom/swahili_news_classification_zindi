 WAZIRI wa Viwanda na Biashara, Innocent Bashungwa amewataka wamiliki wa viwanda kushirikiana na serikali ili kuhakikisha soko la bidhaa mbalimbali wanazozizalisha linakuwa kubwa kwenye nchi za Jumuiya ya Maendeleo Kusini mwa Afrika (SADC) pamoja na Jumuiya ya Afrika Mshariki (EAC).Bashungwa amesema hayo alipokutana na wafanyabishara na wamiliki wa viwanda wa Tanzania ikiwa ni wiki chache kabla ya wiki ya viwanda ya SADC inayotarajiwa kuanza Agosti 5 hadi 9, mwaka huu jijini Dar es Salaam.Alisema serikali imejipanga kushirikiana na wamiliki wa viwanda hivyo pale ambapo itahitajika kufanya hivyo ili kujenga uchumi wa viwanda ambao upo katika mpango kabambe chini ya Serikali ya Awamu ya Tano.Bashungwa alisema wazalishaji wanatekeleza asilimia 30 ya kuwepo kwa kiwanda hivyo serikali inapaswa kusaidia asilimia 70 iliyobakia inatimia.Alisema masoko, mazingira sahihi na mikakati mingine inapaswa kufanywa na Serikali kwa kushirikiana na wadau. Aliwataka wamiliki wa viwanda kutumia wiki hiyo ya viwanda ya SADC kama fursa pekee kuthibitishia umma wa nchi wanachama uwezo wa Tanzania katika uzalishaji. Ili sekta ya viwanda iwe na tija nchini ni lazima wadau wote washiriki kwenye mikakati kwa kutumia uhusiano wa kikanda wa SADC na EAC,  alisema.Alisema mkakati wake ni kuona viwanda vinavyozalisha kwa sasa vinatatua changamoto zake ili viweze kukua na itasaidia kuhamasisha viwanda vipya. Waziri Bashungwa alisema kasi hiyo ya kuimarisha viwanda inatakiwa kuendana na utekelezaji wa mkakati wa ufanyaji biashara huru (Blue Print). Iwapo soko la kanda hizo litatumika vizuri ni wazi matarajio ya Serikali ya awamu ya tano ya kuifanya Tanzania ya uchumi wa viwanda yatatimia,  alisema. Waziri Bashungwa alisema wapo kwenye mapitio ya sheria na sera ya uendelezaji viwanda vidogo.