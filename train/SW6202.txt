 Kuelekea mechi hiyo hakuna aliyeinamisha kichwa chini na kukiri kuhusu mpinzani wake kwani kila mmoja amekuwa akitamba vya kutosha na kuweka vigezo vya kwanini atammaliza mwenzake mapema baada ya dakika 90 za mchezo huo.Kuonesha pia timu hizi kuwa zipo makini katika kutafuta ushindi na heshima katika mechi hiyo maarufu kama  Kariakoo Derby , kila timu ilijitafutia chimbo la kwenda kujificha Morogoro kwa ajili ya kusuka maangamizi na kujipanga vya kutosha ingawa juzi zilirejea Dar kusubiri mbungi hiyo.Lakini pia kinachosukuma presha hiyo ni mbio za kuwania ubingwa Ligi Kuu Bara msimu huu baina ya timu hizo ambapo Yanga inahitaji kutetea taji hilo kwa mara ya nne mfululizo ili kuongeza ubora wa rekodi katika historia yake.Lakini upande wa pili, Simba inahitaji ubingwa huo kwa udi na uvumba baada ya kuukosa kwa miaka mitano mfululizo, hivyo inahitaji kuruka kihunzi hicho ili ndoto yake ya kunyanyua makwapa mwishoni mwa msimu huu isififie.Mpaka sasa, Simba inaongoza ligi ikiwa na pointi 59 baada ya mechi 25 wakati Yanga ikiwa nafasi ya pili ikimiliki pointi 48 kutokana na mechi zake 23.Lakini vita nyingine leo ni  shoo  ya washambuliaji wa Simba, Emmanuel Okwi anayeongoza kwa mabao 19 na John Bocco mwenye mabao 14, huku Obrey Chirwa wa Yanga akiwa na mabao 12.Hiyo ni burudani nyingine ambayo mashabiki wa soka watataka kuitizama kuona nani ni nani dhidi ya mwenziwe leo.Kocha wa Simba, Pierre Lechantre analitambua hilo kuwa Yanga inahitaji kutetea ubingwa na wataitumia mechi hiyo ili kufufua matumaini yao ingawa ameeleza wazi kuwa anapingana na suala hilo na amepanga kuonesha kwa vitendo kuwa halitaki suala hilo kwa kuibuka na ushindi katika mechi ya leo. Sijali chochote kuhusu Yanga, nafahamu wao wanahitaji ushindi ili watetee ubingwa wao lakini nasi tumejipanga vizuri sana kuwakabili na uzuri ni kwamba kikosi kipo sawa na wachezaji wana ari ya kutosha kuelekea katika mechi hiyo, wakifahamu ukubwa na umuhimu wa kushinda mchezo huu. Ni mara yangu ya kwanza kuiongoza Simba kucheza dhidi ya Yanga, siyo mchezo mwepesi lakini naifahamu Yanga kwa kuwa nilishaifuatilia na nafahamu jinsi wanavyocheza, hivyo tumejipanga vizuri dhidi ya mbinu zao,  alisema Lechantre raia wa Ufaransa.Simba wakati inaeleza yake, upande mwingine Yanga kupitia kwa Ofisa Habari wake, Dismas Ten imefunguka wazi kuwa kutokana na maandalizi waliyoyafanya na namna walivyowatayarisha wachezaji wao basi wataibuka na ushindi. Hali ya kikosi kwa ujumla ni nzuri, wachezaji wote wana ari nzuri. Ni suala tu la benchi la ufundi kuangalia ni mchezaji gani wanaweza kumtumia katika mechi hiyo,  alisema Ten. Si mechi nyepesi kutokana na mbio za ubingwa zilizopo, kila timu inahitaji kupata matokeo kutengeneza mazingira mazuri kwenye msimamo wa ligi ingawa naamini kwa matayarisho tuliyoyafanya tunakwenda kupata ushindi katika mechi hiyo. Unajua siku zote mpira unachezwa uwanjani na ili upate matokeo mazuri, unajiandaa vizuri kwa maana ya kufanya mazoezi stahiki na bila kusahau namna ya kujiweka sawa kisaikolojia kwa hiyo kwa maana hiyo tunakwenda kupambana kuondoka na ushindi. 