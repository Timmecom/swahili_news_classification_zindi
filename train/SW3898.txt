 TIMU ya taifa ya soka ya wanawake ya Tanzania Bara, Kilimanjaro Queens imepania kuendeleza rekodi ya kufi ka fainali iwapo tu kama itafanya vizuri katika mchezo wa nusu fainali dhidi ya Uganda leo.Timu nne zilifanikiwa kutinga hatua hiyo michuano ya Chalenji inayoandaliwa na Baraza la Soka Afrika Mashariki na Kati (Cecafa), ambazo ni Tanzania, Kenya, Uganda na Burundi. Nusu fainali ya kwanza itachezwa leo kuanzia saa 7 mchana kwenye Uwanja wa Azam Complex kati ya Kenya na Burundi kisha nusu fainali ya pili Kilimanjaro Queens itachuana dhidi ya Uganda saa 10:00 jioni.Akizungumzia maandalizi ya kikosi chake Kocha Mkuu wa Kilimanjaro Bakari Shime alisema wako tayari kuwakabili wapinzani wao Uganda na wameandaa mbinu nyingine mpya za kuwabana ili kupata matokeo mazuri. Tutakuja na staili nyingine, vijana wote wako salama, hata wale wote waliokuwa na shida na wasiokuwepo wamerejea, kikosi kimetimia kwa asilimia 100, alisema.Alisema wameona ubora na madhaifu ya timu pinzani lakini pia, amerekebisha mapungufu yaliyoonekana katika kikosi chake hivyo, wataingia wakiwa na nguvu mpya. Kwa upande wake Kocha wa timu ya wanawake ya Kenya Jackline Juma alisema wanawaheshimu Burundi ni timu nzuri ila anaamini matokeo yanapatikana ndani ya dakika 90.Awali, Kilimanjaro walifikia hatua hiyo baada ya kuwachapa Sudan Kusini mabao 9-0, Burundi mabao 4-0 na Zanzibar 7-0, huku Uganda ikimfunga Ethiopia 2-1, Djibout 13-0 na kupoteza mbele ya Kenya mabao 3-0. Kwa upande wa Kenya iliifunga Djibouti 12-0, Uganda 3-0 na Ethiopia 2-0 na Burundi iliwachapa Sudan Kusini mabao 5-0, Zanzibar 5-0 na kupoteza kwa Tanzania mabao 4-0.Kufuatia timu hiyo kufanya vizuri, baadhi ya wadau wa Kampuni ya taulo za kike ya Rani ilijitokeza jana na kutoa taulo, sabuni na mafuta kwa timu ya Kilimanjaro kutokana na kuonyesha juhudi.Katika hatua nyingine Mkurugenzi wa Ufundi wa Shirikisho la soka Tanzania (TFF) Oscar Mirambo alitaja kiingilio cha michezo hiyo kuwa ni sh. 1000 na kuhimiza mashabiki kujitokeza kwa wingi kuunga mkono.Mjumbe wa Cecafa Habimana Aimable alipongeza Watanzania kwa kujitokeza kwa wingi uwanjani, wadhamini na TFF kwa kaundaa mashindano mazuri huku akisema mwaka huu yamekuwa yenye ushindani mkubwa kuliko huko nyuma.