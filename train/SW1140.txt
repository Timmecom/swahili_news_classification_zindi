 WAKATI binti wa miaka 17 aliyekuwa akifanya kazi za ndani jijini Dar es Salaam akieleza ukatili aliokuwa akifanyiwa na bosi wake, ikiwemo kuwekewa mwiko sehemu za siri hali inayosababisha asione siku zake (hedhi) kwa mwaka mmoja sasa, taasisi mbalimbali zimeelezwa kushangazwa na ukatili wa aina hiyo na kutaka hatua kali zichukuliwe.Mkuu wa Wilaya ya Chamwino mkoani Dodoma, Vumilia Nyamoga alilaani ukatili huo uliofanywa na mwajiri wa mtoto huyo, Happines Mathew ambaye ni muuguzi katika Hospitali ya Taifa ya Muhimbili (MNH) na kutaka vyombo vya dola kuchukua hatua katika suala hilo.DC Nyamoga alisema Happiness na mumewe, Dk Tito Lunobo, ni wafanyakazi wa Hospitali ya Taifa ya Muhimbili na wanawajibika katika suala hilo la ukatili dhidi ya binti huyo.  Ninalaani ukatili wa kijinsia uliofanywa kwa binti huyo ambaye nimemuona kwa macho yangu, ni tukio la kusikitisha sana lazima tulisemee hili tusikae kimya.Unyama aliofanyiwa huyu binti unashangaza na hauingii akilini kama unaweza kufanywa na watumishi wa afya, unawezaje kumwadhibu mtoto wa mwenzio kwa kumuingiza mwiko kama fundisho la kumuonesha uchungu wa kuzaa kwa kosa la kumdondosha mtoto?  Alihoji Nyamoga. Navitaka vyombo vya dola vichukue hatua kali kwa wote pamoja na watendaji wote ambao kwa njia moja au nyingine wamekuwa wakipotosha ukweli kwa kumkandamiza binti ambaye alipata mateso kwa muda wa miaka mitatu mfululizo.  Pia mkuu huyo wa wilaya alisema Ofisi ya Ustawi wa Jamii na Polisi (Chamwino na Temeke) wanapaswa kufuatilia na kuangalia upya jalada la kesi ya binti huyo, ilikuwaje lilifungwa na mambo yakaishia nyumbani wakati binti huyo amefanyiwa ukatili ambao ni jinai. Alisema ofisi yake itahakikisha inasimamia haki ya binti huyo ilipokwama na kuhakikisha kuwa binti huyo anafanyiwa vipimo na kupata tiba sahihi.DC Nyamoga alisema anamshukuru hata msamaria mwema aliyetoa habari za kikao cha ukoo kutoa fidia ya Sh milioni 1.3 na huo ni ushahidi kuwa kuna uovu ulikuwa unafichwa.Kauli ya HappinessAkizungumza kwa njia ya simu, Happiness alisema suala liko Polisi, hivyo hawezi kusema kitu na kama kuna jambo lolote waulizwe Polisi.Diwani azungumzaDiwani wa Kata ya Manchali, Mary Mazengo alisema alikwenda kumuona binti huyo na alichokiona ni ukatili ambao unaumiza moyo.  Binti ana majeraha ya kupigwa na mwiko kichwani, nimehesabu ana majeraha 19 na sehemu zake za siri zimeharibika vibaya,  alisema Mazengo na kuongeza kuwa pia binti huyo ana makovu ya kuchomwa na pasi mgongoni, macho na midomo yake, na matatizo ya kiafya.Alisema mara ya kwanza binti huyo alipelekwa hospitali na mama wa mtuhumiwa, lakini kinachoonekana madaktari wa Dar es Salaam na Dodoma wana mawasiliano na huyo binti alipimwa kutokana na maelekezo. Alisema wanataka kutafuta utaratibu ili binti atibiwe na madaktari watakaowachagua wao (halmashauri) na si madaktari wanaopata maelekezo ya familia kwani huyo binti hatapata matibabu kikamilifu.Binti mwenyewe anasemaje?Akisimulia mkasa huo, binti huyo alisema sasa analazimika kuvaa kofia muda wote ili kuficha makovu ya kichwani yaliyotokana kupigwa na mwiko kila mara.Katika mazungumzo hayo, binti huyu alidai pia macho yake yamekuwa mekundu kwa kile alichodai kusuguliwa macho mara kwa mara na mwajiri wake. Anasema kwa sasa ana uoni hafifu. Alisema alimaliza darasa la saba katika Shule ya Msingi Manchali mwaka 2016, hakufaulu ndipo alipochukuliwa na ndugu yake, mtoto wa mama yake mkubwa, Happiness Mathew au Happiness Job ambaye ni Muuguzi Hospitali ya Taifa ya Muhimbili ili akafanye kazi za ndani. Alisema katika maisha yake alikuwa akikutana na vipigo vya mara kwa mara kwani mwajiri wake huyo hata akimkuta mtoto analia alikuwa anamwangushia kipigo.Alisema kuna siku mtoto alikuwa akicheza na akaanguka, dada huyo aliporudi akamsema hamuangalii mtoto kwa vile hajui uchungu wa kuzaa na atamfanyia kitu ili asikie uchungu kama huo. Ndipo alipompiga na kuchukua mwiko ambao aliuingiza sehemu za siri na tangu wakati huo ni zaidi ya mwaka sasa hajapata siku zake (hedhi) na amekuwa akipata maumivu anapoenda haja ndogo. Binti huyo anasema pia aliwahi kupewa adhabu ya kulala wima mpaka asubuhi.  Siku hiyo alikasirika akasema utalala ukiwa umesimama, muda wa kulala ulipofika akaniingiza chumbani kwake, akaniambia adhabu yako utasimama hadi asubuhi, basi yeye akalala kitandani mimi kwa hofu nikabaki nimesimama mpaka asubuhi,  alidai.Binti huyo alisema alikuwa akilipwa Sh 50,000 mshahara wa mwezi na fedha hizo alikuwa akitumiwa mama yake mzazi moja kwa moja. Akimbilia polisi  Kuna siku nikajiuliza nitateseka mpaka lini, pale nyumbani aliletwa mfanyakazi mwingine wa ndani, tukapanga tutoroke, lakini nikaamua kwenda hadi Kituo cha Polisi Chang ombe nikatoa maelezo yangu na mhusika alikamatwa,  alisema. Alisema baada ya mwajiri wake kukamatwa aliwekwa rumande na yeye kutoa maelezo yake na kisha alikwenda kukaa nyumbani kwa mjumbe wa mtaa.Wakata tamaaAlisema isingekuwa rahisi kwao kuendelea na kesi jijini Dar es Salaam kwani hawakuwa na sehemu hata ya kulala.  Tuliamua kesi iishe tu hatuna mtu wa kutusaidia, isitoshe hatukuwa hata na pa kukaa kufuatilia kesi hiyo mpaka iishe, mama aliamua tu turudi nyumbani,  alisema. Alisema waliporudi Dodoma, ujumbe ulifika nyumbani kwao kuja kuomba msamaha.  Mama yake na Happiness alitumwa ili aje kumuombea mtoto wake msamaha ili mambo hayo yaishe na siku ya Jumanne iliyopita nilipelekwa hospitali kwa ajili ya kufanyiwa X-ray,  alisema.Hata hivyo, haelewi majibu ya vipimo hivyo kwani aliyempeleka alisema hakuonekana na tatizo wakati yeye anaumwa.Maumivu yapo wapi?Anasema hajatibiwa macho kwani hospitali waliyokwenda hakuna daktari wa macho na macho yamekuwa yakimsumbua na hata midomo yake imekuwa imevimba muda wote. Pia alisema amekuwa akipata maumivu ya kichwa kutokana na ukweli kuwa kuna wakati alikuwa akipigizwa ukutani mara kwa mara na maumivu ya shingo kutokana kukabwa mara kwa mara. Alisema anachohitaji sasa ni kusaidiwa ili apate matibabu kwani amekuwa na maumivu makali ya mwili na hajui atapata hedhi lini na hajui kilichovurugwa mwilini mwake hadi anakosa hedhi. Sijui ule mwiko alioniingiza umeleta madhara gani katika mwili wangu naona nisaidiwe ili nifanyiwe vipimo,  alisema. Alisema alivunja ungo mwaka 2014 na alikuwa akipata hedhi kawaida, lakini baada ya kuingiziwa mwiko haoni kabisa hedhi.Mama mzazi asimuliaMama mzazi wa binti huyo, Rehema Richard alisema mwaka 2017, Happiness alikwenda kumuomba mtoto wake akamsaidie kazi za ndani na aliahidi atakaa naye vizuri.  Kumbe mtoto alikuwa akiteseka na alikuwa hataki nijue mtoto alikuwa akiteseka kwa kiwango hiki,  alisema na kuongeza alijua hayo alipoitwa katika shauri jijini Dar es Salaam. Nilienda nikakuta mtoto kapigwa hata sura yake imebadilika, nikasema sina la kusema nipeni mwanangu nirudi naye nyumbani,  alieleza mama huyo. Alisema ingawa mama wa Happiness alimchukua binti huyo na kumpeleka hospitali, alipewa tu vidonge vya maumivu,  huyu anahitaji vipimo ili matatizo yake ya mwili yajulikane na yatibiwe. Milioni 1.3/- kama fidiaMama wa binti huyu alisema baada ya kurudi na bintiye, kuliitishwa kikao cha ukoo iliamriwa suala hilo limalizwe kimila na familia ya Happiness iliagizwa kulipa fidia na yeye mwenyewe kukubali kutoa Sh milioni 1.3 kama fidia. Januari 22, walitukabidhi hela hizo, nimeziweka tu,  alisema mama mzazi wa binti huyo. Nakala ya barua ya makabidhiano hayo ambayo gazeti hili inalo inaonesha fedha hizo zililipwa Januari 22, mwaka huu. Naye mama yake Happiness, Evelina Mchiwa ambaye pia ni mkazi wa Kijiji cha Manchali, alisema baada ya kupewa taarifa kuhusu kukamatwa kwa mwanawe alifika Dar es Salaam, na kumkuta akishikiliwa katika Kituo cha Polisi Chang ombe.  Wakaandika jalada niliona suala hili tukalijadili nyumbani japo polisi walikuwa wakitaka suala hilo liende mahakamani,  alisema.Kwa upande wake kuhusu suala hilo la kuendesha kesi katika mahakama za Dar es Salaam, mama wa binti aliyefanyiwa ukatili alisema hakuwa na uwezo wa kuendesha shauri hilo akiwa Dar es Salaam, hakuwa na ndugu wala uwezo ndio maana aliamua kurudi nyumbani. Suala la binti huyo kufanyiwa ukatili liliibuliwa na msamaria mmoja ambaye alipiga simu kwa Ofisa Maendeleo wa Wilaya ya Chamwino, Sophia Swai aliyesema kwamba kuna binti ameletwa kutoka Dar es Salaam anaumwa baada ya kufanyiwa ukatili.Ilijulikana vipi?Sophia alisema kutokana na hamasa kwa wananchi kutoa taarifa juu ya matukio ya ukatili, suala hilo lilibuliwa na msamaria aliyempigia simu juu ya kuwapo kwa binti mwenye afya mbaya aliyefanyiwa ukatili jijini Dar es Salaam na kuamua kufuatilia tukio hilo kubaini ukweli wake. Swai alisema baada ya kupata taarifa hizo alikwenda kuonana na Mkuu wa Kituo cha Polisi Chamwino ambaye alifanya mawasiliano na OCD wa Chang ombe, ambako ilibainika kuwa faili hilo limefungwa, jambo ambalo lilizua maswali kutokana na hali ya binti kuwa mbaya.Kamanda Temeke azungumzaAkizungumza na gazeti hili jana, Kaimu Kamanda wa Polisi Mkoa wa Kipolisi wa Temeke, Kamishna Msaidizi wa Polisi, Awadhi Haji alisema kadhia hiyo ya ukatili ipo katika Dawati la Jinsia na wanasubiri hati ya matibabu (PF3) ili kuifikisha mahakamani na haki itendeke.Alisema binti huyo ambaye anaonekana ana undugu na mtuhumiwa, alifika polisi Januari 4, mwaka huu kulalamikia ukatili anaofanyiwa. Kamanda Haji alisema baada ya kumsikiliza mlalamikaji, Polisi walishughulikia malalamiko hayo kwa kufanya upelelezi pamoja na kumkamata mtuhumiwa Happiness Job kwa mahojiano. Alisema baada ya kukamilika kwa upelelezi, shauri hilo halijaenda mahakamani kwa kuwa mlalamikaji ambaye ndiye shahidi wa kwanza katika shauri hilo, hajarejesha PF 3 kama inavyotakiwa. Shauri hilo ni kama linakosa ushirikiano, mlalamikaji hajarejesha PF 3 ili twende mahakamani. Nimemwagiza Mkuu wa Upelelezi kuhakikisha kwamba wanalipeleka shauri hili mahakamani kwani suala kama hili halimalizwi kienyeji, kuna ukatili mkubwa hapa,  alisema Kamanda Haji. Kwa mujibu wake, katika mahojiano wakati wa upelelezi, familia hizo zilionekana kutaka suala hilo liishie kienyeji, wao wanataka mlalamikaji huyo kupata haki zake pamoja na waajiri wanaofanyia ukatili wafanyakazi wao kutambua serikali ina mkono mrefu katika kulinda wananchi wake. Alisema jamii inapaswa kukemea vitendo vya kikatili na kuviripoti mara moja Polisi ili hatua za kisheria zichukuliwe.