 RAIS Paul Kagame amewapongeza askari wa Jeshi la Ulinzi la Rwanda (DRF) kwa ushupavu na uzalendo wake na kusema anajivunia kuwa nao na kwamba kwa uimara wao, haamini kama kuna adui anayeweza kukabiliana nao kwa sasa.Kagame ambaye ni Mkuu wa Majeshi alisema hayo baada ya kushuhudia mazoezi ya vikosi mbalimbali vya jeshi katika Chuo cha Mafunzo ya Kijeshi Gabiro, Jimbo la Mashariki. Mazoezi hayo yalikuwa ya kufunga mafunzo ya pamoja ya kila mwaka ya vikosi vyote vya jeshi. Baada ya kuona maonesho ya vikosi mbalimbali, Rais Kagame alisema katika dunia ya leo, ushupavu na uzalendo pekee havitoshi, bali wanajeshi wa Rwanda wana msingi mzuri zaidi kutokana na kuwa na taaluma mbalimbali, hivyo kuwafanya kuwa askari wa kisasa zaidi.Aliwataka wapiganaji hao kulinda amani ya Wanyarwanda na kutumia vyema rasilimali za nchi.  Kila risasi unayorusha inahesabika. Kila rasilimali unayotumia lazima iwe na malengo. Hatuna sababu ya kupoteza rasilimali. Tufikie malengo kwa kutumia rasilimali zetu,  alisema. Aliwapongeza askari kwa kutokuwa na tamaa ya mishahara minono lakini akasema anaamini wanastahili kulipwa vizuri zaidi na zaidi.