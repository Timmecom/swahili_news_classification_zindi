 HALMASHAURI ya Wilaya ya  Mbeya  imetenga kiasi  Shilingi milioni 7.5 katika Bajeti ya Mwaka  wa Fedha wa 2019/2020 kwa ajili ya ununuzi wa taulo za kike, (pedi) ambazo zitatolewa kwa wanafunzi wa shule za sekondari.Mwenyekiti wa  Halmashauri ya Wilaya ya Mbeya, Mwalingo Kisemba  amethibitisha hilo wakati wa  ufunguzi wa Kampeni ya Ulinzi wa Mtoto yenye Kaulimbiu  inayosema ,  Namlinda mtoto afurahie utoto wake, ujana wake na uzee wake,  katika Kata ya Tembela wilayani Mbeya   iliyoandaliwa na Vituo vya Taarifa na Maarifa kwa kushirikiana na TGNP-Mtandao.Mwalingo alisema  sababu ya  Halmashauri kutenga bajeti hiyo kwa ajili ya ununuzi wa pedi kwa watoto kike inatokana na mazingira magumu waliyonayo watoto hao hasa wanaoishi kwenye mazingira magumu na kwamba wanashindwa kuhudhuria vipindi vya masomo wanapokuwa kwenye hedhi.Alisema viongozi wa Halmashauri kwa kushirikiana na  Shirika la TGNP Mtandao wamekuwa wakiibua changamoto mbalimbali  zinazowakabali watoto wa kike, ambapo moja ya changamoto kubwa kwa wasichana ni wakati wa hedhi ambayo huchangia kukosa kuhudhuria masomo kikamilifu. Alisema  kutokana na umasikini wa familia baadhi ya watoto wa kike wameshindwa kutimiza ndoto zao na kukatisha masomo wakiogopa fedheha wanapokuwa hedhi kwani wanashindwa kununua pedi kwa ajili ya kujisitiri. Tunaishukuru TGNP Mtandao kwa kuelimisha juu ya umuhimu wa kutenga bajeti kwa ajili ya ununuzi wa pedi hakukuwa na utaratibu huu katika halmashauri yetu lakini kutokana na umuhimu huu tulianza  kutekeleza katika bajeti ya mwaka 2018/2019 tulitenga kiasi cha shilingi milioni 1.6 na sasa bajeti ya mwaka 2019/2020 tumetenga kiasi cha shilingi milioni 7.5 naamini kiasi hiki hakiwezi kuwahudumia wanafunzi wote, tunaendelea kuwashirikisha wadau ili watushike mkono,  alisema Kisemba.Alisema katika Kampeni hiyo ya Ulinzi wa Mtoto wazazi pamoja na wadau wengine wawajibike katika kumlinda mtoto hasa wa kike dhidi ya vitendo vya Ukatili wa kingono ili aweze kutimiza ndoto zake.Alisema miongoni mwa mambo ambayo yataimarisha ulinzi wa mtoto ni kumtimizia mahitaji yake  hasa kumnunulia nguo za ndani ikiwemo pedi ili asipate vishawishi  vya fedha kwa wanaume.Ofisa Maendeleo ya Jamii Kata ya Tembela, Nestory Maguja alisema Kata yake bado inakabiliwa na changamoto ya Ulinzi wa Mtoto kwani amekua akipokea malalamiko juu ya wazazi kutelekeza familia na kwenda kunywa pombe vilabuni.Alisema wazazi hutelekeza familia zao na kwenda kulewa pombe huku watoto wakishinda njaa hali inayosababisha kuwa ombaomba au kujiingiza kwenye vitendo vya wizi.Mwenyekiti wa Vituo vya Taarifa na Maarifa Wilaya ya Mbeya, Flora Mlowezi alisema kwa kutambua umuhimu wa ulinzi wa mtoto hasa wa kike wamekuwa na utaratibu wa kununua pedi .Alisema pedi hizo zinagawanywa katika shule mbalimbali za sekondari katika Wilaya hiyo na kwamba licha ya kununua pedi lakini hutoa elimu ya masuala mbalimbali ya Ukatili wa kijinisia, Uwajibikaji wa wananchi na Viongozi na Utawala bora.  