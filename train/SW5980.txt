 TIMU ya Kagera Sugar na Mwadui zimenusurika kushuka daraja baada ya kushinda michezo yao ya mtoano (play-off) hatua ya pili iliyochezwa jana kwenye viwanja viwili tofauti. Kwenye uwanja wa Kaitaba mjini Bukoba, wenyeji Kagera Sugar walifanikiwa kubaki baada ya kushinda kwa mabao 2-0 dhidi ya timu ya Daraja la Kwanza ya Pamba ya Mwanza.Mabao ya Kagera Sugar yalifungwa dakika ya 50 na 78 na Ally Ramadhan na Japhet Makarai. Katika mchezo wa kwanza uliochezwa jijini Mwanza hivi karibuni, timu hizo zilitoka suluhu na kwa hivyo, matokeo hayo yanaibakisha timu hiyo kwenye Ligi Kuu Tanzania Bara.Aidha, Mwadui waliibuka na ushindi wa mabao 2-1 dhidi ya timu ya Daraja la Kwanza ya Gaita, mchezo uliochezwa kwenye Uwanja wa Mwadui, Shinyanga. Mabao ya Mwadui yalifungwa dakika 33 na 90 na Salim Aiyee huku la Geita likifungwa na Baraka Jerome dakika ya 50.Pia, Mwadui katika mchezo wa kwanza walitoka suluhu na kwa maana hiyo, matokeo hayo yanaibakisha kwenye ligi. Baada ya matokeo hayo, timu zilizoshuka daraja ni Stand United na African Lyon huku zilizopanda zikiwa ni Namungo na Polisi Tanzania.Timu hizo zilitakiwa kucheza hatua hiyo katika utaratibu mpya wa kikanuni ulioanza kutumika kuanzia msimu huu, kwa anayeshika nafasi ya 17 na 18 kutoka Ligi Kuu kucheza na timu mbili zilizoshika nafasi ya pili na tatu zilizotoka kushinda mchujo Daraja la Kwanza