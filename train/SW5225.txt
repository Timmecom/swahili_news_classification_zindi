 VINARA wa Ligi Kuu Soka Tanzania Bara, Azam FC wamepata ushindi wa bao 1-0 katika mchezo dhidi ya maafande wa JKT Tanzania uliochezwa kwenye uwanja wa Meja Jenerali Isamuyo,jana.Bao la Azam lilifungwa dakika ya 52 na Yahya Zayd baada ya kupata krosi nzuri ya mshambuliaji Donald Ngoma. Azam FC ilicheza pungufu ikiwa na wachezaji 10 kuanzia dakika ya 36 baada ya mchezaji Enock Atta kutolewa kwa kadi nyekundu kufuatia kumfanyia madhambi mchezaji wa JKT.Huo ni mchezo wa kwanza kwa JKT kupoteza tangu kuanza kwa msimu huu mbele ya Azam wakiwa kwenye uwanja wao wa nyumbani, huku wageni hao wa Chamazi wakiendelea kukaa kileleni kwa pointi 24 pasipo kupoteza mchezo wowote.Awali, timu zote mbili ziliingia kwa kasi na kila mmoja akionekana amejipanga vizuri katika safu ya ushambuliaji na ulinzi, wote walicheza mchezo wa nguvu lakini baada ya kadi nyekundu Azam walishuka kidogo ingawa waliongoza kwa kumiliki mpira.Hadi kipindi cha kwanza kinamaliza timu hizo hazikuwa zimefungana, lakini kipindi cha pili Azam ilikuja kwa nguvu tena na kuwazidi kete wapinzani wao kwa kufanya shambulizi la kushtukiza na kupata bao hilo la ushindi lililodumu hadi mpira ulipomalizika.Kwenye uwanja wa CCM Kirumba Mwanza, Alexander Sanga anaripoti kuwa Mbao ilishindwa kutamba nyumbani na kukubali kipigo cha mabao 3-1 dhidi ya Lipuli. Ni mara ya kwanza Mbao kupata kipigo kikubwa ikiwa kwenye uwanja huo kwani wengi wanaokwenda hapo hawatoki salama.Aidha, Ruvu Shooting ilitoa kipigo cha mabao 3-0 dhidi ya Singida United kwenye uwanja wake wa Mabatini, Mlandizi. Pia, Prisons walitoka suluhu dhidi ya African Lyon, matokeo ambayo sio mazuri kwa timu zote mbili kulingana na nafasi walizopo.Kwenye uwanja wa Mkwakwani Tanga wenyeji Coastal Union walilazimishwa sare ya bao 1-1 dhidi ya Kagera Sugar. Kagera imeendelea kulinda nafasi yake ya kutopoteza mchezo wowote tangu kuanza kwa msimu huu, ikiongeza idadi ya mechi za sare.