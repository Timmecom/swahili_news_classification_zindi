 KATIKA kutatua migogoro ya ardhi, Jiji la Dodoma limeanzisha programu maalumu ya kutoa viwanja vya makazi bure kwa wananchi waliojenga kwenye maeneo yaliyotengwa kwa shughuli za umma, ili kuwezesha kuondoka katika maeneo hayo.Mkurugenzi wa Jiji la Dodoma, Godwin Kunambi, aliliambia Baraza la Madiwani jana kuwa programu hiyo itasaidia kutatua changamoto ya migogoro ya ardhi ambayo wameirithi kutoka iliyokuwa Mamlaka ya Ustawishaji Makao Makuu(CDA).  Mpaka sasa, tumetenga viwanja vipya 1,170 katika eneo la Kata ya Ipagala kwa wananchi ambavyo vitakuwa na maeneo ya wazi, barabara za mitaani na ardhi kwa ajili ya kujenga taasisi za umma, lengo ni kuwaondoa katika maeneo yaliyokuwa kwa matumizi ya umma,  alisema.Akifafanua zaidi, Kunambi alisema wananchi ambao watakuwa kwenye mpango huo wa kupewa viwanja bure kwa ajili ya makazi, watatakiwa kulipa ada ya kisheria kwa Jiji na kuwa mamlaka zitathibitisha majina ya wananchi hao. Aidha, Kunambi alisema Jiji pia limeanza kupima viwanja vipya vya makazi maeneo ya pembezoni mwa Jiji la Dodoma katika maeneo ya Hombolo, Iyumbu, Kikombo na Nzuguni.  Wananchi wa Dodoma kwa sasa anaweza kumiliki kiwanja cha makazi kwa Sh 900,000 ikiwa ni gharama ya chini,  alisema.Kunambi alisema Jiji limekuwa na mafaniko makubwa katika upimaji na upangaji wa miji wa kipindi cha mwaka mmoja na miezi minne na kuwa mpaka sasa mamlaka hiyo imepima viwanja kwa matumizi mbalimbali 100,000 katika maeneo mbalimbali ya jiji. Naye, Mbunge wa Dodoma Mjini, Anthony Mavunde alilipongeza Jiji la Dodoma kwa mafanikio na mikakati iliyofanya na kusisitiza kuwa kwa sasa migogoro ya ardhi imepungua. Mavunde alitumia fursa hiyo kuwataka watendaji wa Jiji kutembelea na kusikiliza kero za wananchi ili waweze kutatua changamoto hizo ikiwamo ile ya migogoro ya ardhi.