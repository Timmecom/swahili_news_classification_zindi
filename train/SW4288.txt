 LICHA ya kupoteza nafasi ya kuchukuwa ubingwa msimu huu, Yanga jana iliendeleza wimbi la ushindi baada ya kuibuka na pointi tatu muhimu za kuweka heshima baada ya kushinda bao 1-0 dhidi ya Mbeya City kwenye mchezo wa muendelezo wa Ligi Kuu Tanzania Bara uliochezwa Uwanja wa Uhuru Dar es Salaam.Katika mechi hiyo, Heritier Makambo aliibuka shujaa kwenye mchezo huo baada ya kuifungia timu yake bao la ushindi ambalo lilidumu muda wote wa mchezo. Bao hilo limemfanya Makambo kufikisha mabao 17 akimfukuzia kwa mbali kinara wa mbio za ufungaji bora hadi sasa Meddie Kagere kutoka Simba mwenye mabao 23 huku kila mmoja wao akiwania kiatu cha dhahabu.Matokeo hayo yamewafanya Yanga kufikisha pointi 86 walizozisaka kwenye mechi 37 walizokwishacheza, huku wakisaliwa na mtanange mmoja ambao hata kama wataibuka na ushindi wa pointi tatu, watafikisha pointi 89 ambazo hazitaifikia Simba ambao wapo mbele yao kwa pointi 91, ambao tayari wameshatwaa ubingwa. Mchezo huo ulianza kwa kasi huku kila timu ikicheza kwa kufunguka na kutengeneza mashambulizi ya kushtukiza wakiwa na madhumuni ya kuhitaji bao la mapema na kuwachanganya wapinzani wao lakini kila timu ilionekana kusimama imara kuzima mashambulizi hayo kwa nidhamu ya hali ya juu.Licha ya Yanga kuwakosa baadhi ya wachezaji waliozoeleka kwenye michezo mabalimbali ya ligi hiyo, akiwemo nahodha Ibrahim Ajibu walionekana kuzidisha utulivu na kutengeneza mashambulizi kupitia winga ya kulia katika dakika ya 26 Heritier aliandika bao la uongozi kwa kichwa baada ya kupokea pasi ya juu iliyopigwa na Haji Mwinyi na kuujaza wavuni kwa kichwa. Hadi wanaenda kwenye vyumba ya mapumziko wenyeji Yanga walikuwa kifua mbele kwa bao hilo.