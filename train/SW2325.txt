 MAMA Mzazi wa Rais John Magufuli, Suzana Magufuli, anapatiwa matibabu jijini Dar es Salaam kwa miezi mitatu sasa kutokana na maradhi ya kiharusi. Taarifa iliyotumwa jana kwa vyombo vya habari na Mkurugenzi wa Mawasiliano ya Rais, Ikulu, Gerson Msigwa ilisema kuwa Rais Magufuli jana alifika kumjulia hali Mama yake kwenye hospitali ambako amelazwa kwa ajili ya matibabu.Rais Magufuli pia aliongoza maombi ya kumuombea Mama yake pamoja na watu wengine wanaokabiliwa na maradhi na kuwatakia heri ya mwaka mpya wa 2019.Mbali na kumwombea Mama yake, Rais Magufuli pia aliwashukuru madaktari na wauguzi wanaomuhudumia Mama yake na wagonjwa wengine nchini na kuwaombea heri na fanaka kwa Mwenyezi Mungu katika kutimiza majukumu yao ya kunusuru maisha ya watu.Kabla ya kwenda kumjulia hali Mama yake, Rais Magufuli alitumia Dominika ya jana kuungana na waumini wenzake wa Kanisa Katoliki Parokia ya Mtakatifu Petro Oysterbay katika kuadhimisha sherehe ya Familia Takatifu ya Yesu, Maria na Yosefu.Paroko Msaidizi wa Parokia hiyo, Padre Bathlomeo Bachoo, ambaye aliongoza Ibada ya Misa Takatifu jana, alisisitiza umuhimu wa jamii kujenga familia bora, inayochapa kazi na inayomcha Mwenye Mungu.