 SERIKALI imetoa ufafanuzi na kukanusha madai, yaliyotolewa hivi karibuni kupitia mitandao ya kijamii na baadhi ya vyombo vya kimataifa kwamba Tanzania imekataa kuruhusu uchapishaji wa ripoti ya Shirika la Fedha Duniani (IMF) kuhusu hali ya kiuchumi ya Taifa.Waziri wa Fedha na Mipango, Dk Philip Mpango alisema jana bungeni kwamba hakuna sehemu ambayo imezuia, bali kinachoendelea ni mazungumzo ambayo ni sehemu ya utaratibu wa chombo hicho cha kimataifa. Dk Mpango (pichani) alilazimika kutoa ufafanuzi huo baada ya suala hilo kuzungumziwa na Mbunge wa Tunduma, Frank Mwakajoka (Chadema) wakati akichangia hotuba ya Waziri wa Habari, Utamaduni, Sanaa na Michezo. Kwa hiyo wasiwahishe mjadala, serikali bado inazungumza na IMF na hakuna sehemu ambayo imezuia, ni utaratibu wa IMF yenyewe,  alisema Dk Mpango katika ufafanuzi wake. Awali, katika kuchangia hotuba hiyo iliyotolewa na Waziri Dk Harrison Mwakyembe mwishoni mwa wiki akiwasilisha makadirio ya mapato na matumizi ya fedha kwa mwaka 2019/20, mbunge huyo alisema Tanzania hakuna uhuru wa habari na kusema serikali imezuia IMF kuwasilisha taarifa yake.Kabla Spika Job Ndugai kumuomba Waziri Mpango kutoa ufafanuzi, mbunge huyo alisema amepata taarifa kwenye vyombo vya habari kwamba IMF imesema inatakiwa iruhusiwe na Tanzania ichapishe taarifa ya uchumi wa nchi, lakini serikali imewazuia. Baada ya hoja hiyo, Waziri wa Nchi Ofisi ya Waziri Mkuu Sera, Bunge, Kazi, Vijana, Ajira na Wenye Ulemavu, Jenista Mhagama aliingilia kati kwa kuomba utaratibu chini ya Kanuni ya 64 (1) (a) inayosema mbunge hatatoa ndani ya Bunge taarifa ambazo hazina ukweli.Akimtaka mbunge huyo kufuta kauli au kuthibitishia Bunge kama taarifa na ripoti aliyo nayo ni sahihi, Jenista alisema wanachojua ni kwamba kinachoendelea ni mazungumzo na si kweli Tanzania imezuia ripoti hiyo isitolewe.  Alichosema Mwakajoka ni kwamba Tanzania imewazuia IMF; IMF inaomba kibali halafu imezuiwa na Tanzania isichapishe hiyo ripoti,  alisema Spika Ndugai na kumuomba Waziri wa Fedha na MIpango kufafanua juu ya hilo.Waziri Mpango alisema katika majadiliano yanayoitwa Article 4 Consultants, timu ya IMF ilikuwa nchini kuanzia Novemba 2018 mpaka Desemba 2018 na baada ya hapo, ilitoa taarifa. Alisema kwa utaratibu, wakitoa rasimu ya taarifa, inarudi serikali ili iweze kuitolea maoni na wao waweze kuyazingatia kabla ya kuchapisha ripoti husika. Waziri alisema hiyo ripoti alikuja kuiona Machi 18, mwaka huu. Na hiyo ripoti baada ya kuwa sisi tumepeleka maoni yetu, maoni hayajazingatiwa kwenye taarifa na nilipokuwa Washington juzi, nilizungumza na mkurugenzi wa African Department na mpaka leo saa 9 bado tutaendeleza majadiliano kuhusu jambo hili,  alisema. Aliendelea kusema,  na kwa utaratibu ni kwamba baada ya Executive Board ya IMF kuijadili hiyo taarifa, serikali inakuwa na siku 14 za kuipitia na kusema itolewe au isitolewe. Alisisitiza mjadala usiwahishwe, kwa kuwa serikali inaendelea na mazungumzo na hakuna sehemu ambayo IMF imezuiwa. Hivi karibuni, suala hili lilisambaa katika mitandao ya kijamii na kwenye vyombo va habari vya kimataifa, vikidai serikali ya Tanzania imekataa kuruhusu uchapishaji wa ripoti ya IMF kuhusu hali ya kiuchumi, huku baadhi ya vyombo vikitafsiri kwamba hatua hiyo huenda ikaathiri uwekezaji na misaada kuingia nchini.