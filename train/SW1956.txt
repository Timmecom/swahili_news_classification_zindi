 Mkuu wa Wilaya ya Nzega mkoani Tabora, Godfrey Ngupula amesema majukwaa ya fursa za biashara yanayoandaliwa na Kampuni ya Magazeti ya Serikali (TSN) yanaisaidia Serikali kuongeza fursa za ajira, mapato na kuijenga Tanzani ya viwanda.Ngupula amesema ofisini kwake kuwa, Jukwaa la Fursa za Biashara Tabora litaifungua wilaya ya Nzega na kupata wawekezaji watakaokwenda kuzituma fursa zilizopo. Siku zote, maeneo yote ambayo yameendelea hayajawahi kuendelezwa na wenyeji peke yake kwa hiyo hilo ndio jambo la msingi sana. Kwa hiyo niliposikia TSN inakuja nikajua sasa hii ni fursa nzuri wenzetu waweze kuja kutusikia, tuungane kwa pamoja, tushirikishane kile kilichopo, walete hii mitaji tuje tushirikiane sisi kama Serikali na wananchi na hao wageni tuweze kupata maendeleo  amesema.Ngupula amesema, kuna fursa nyingi za biashara na uwekezaji wilayani Nzega na kwamba, wenyeji wa huko hawawezi kuzitumia zote hivyo wanahitaji watu kutoka maeneo mengine. Na niwaambie tu wakija wanapofika kwenye ofisi zetu tutawapa ushirikiano wote. Matatizo yote ambayo yamekuwa yakisemekana sijui na nini yote tutahakikisha sisi kama viongozi tunayaondoa ili kuhakikisha kwamba wawekezaji wanapata hali nzuri na wanafurahia maisha yao kuja kuwekeza hapa Nzega  amesema.Amesema shughuli kubwa ya kuichumi Nzega ni biashara hasa katika Halmashauri ya mjini wa Nzega na kwenye miji midogo ya Bukene, Ndala na Nata na kwa kuzingatia jiografia ya wilaya hiyo, eneo hilo ni zuri kwa biashara hasa kutokana na ubora wa miundombu zikiwemo barabara.Ngupula amesema, Nzega pia kuna fursa kubwa ya kilimo cha umwagiliaji kwa kuwa kuna zaidi ya ekari 25,000 hadi 30,000 zinazofaa kwa kilimo hicho na hadi sasa ekari zisizozidi 5,000 ndio zimetumika. Kwa hiyo, kama tungepata uwekezaji mzuri wa kilimo cha umwagiliaji hapa kwetu Nzega na hivi ambavyo tupo maarufu sana kwenye zao hili la mpunga ambalo wananchi wanalipenda na wenyewe wanajituma hii ni moja ya fursa kubwa sana. Yaani kama tungepata uwekezaji kwenye kilimo cha umwagiliaji, tukakapata hizi skimu za umwagiliaji, watu wakaja wakawekeza, sasa wawe watu au Serikali au taasisi nyingine, tuna ardhi kubwa sana kwa ajili ya kilimo cha umwagiliaji, hii ingetusaidia sana  amesema.Kwa mujibu wa Ngupula, Nzega ina ng ombe wasiopungua milioni mbili hivyo kuna fursa kubwa ya kuwekeza katika machinjio ya kisasa, viwanda vya nyama na vya bidhaa za ngozi.Amesema, Nzega kuna huduma zote muhimu kwa ajili ya uwekezaji kwenye viwanda ukiwemo umeme wa uhakika, mradi wa maji ya kutoka Ziwa Viktoria unapita hapo, usafiri wa uhakika, na nguvu kazi ya kutosha.Ngupula amesema kuna zaidi ya ekari 270 kwenye mji wa Nzega zinazoweza kutumiwa katika uwekezaji wa viwanda na wamewazuia wananchi wasiziendeleze.Amesema pia vijijini kuna zaidi ya ekari 400 kwa ajili ya kujenga viwanda na kwamba, fursa nyingine zilizopo na ubora wa huduma zikiwemo za hoteli zinawaweka kwenye nafasi nzuri kuendelea kiuchumi. Sisi Nzega kwa udogo wetu hivi tulivyo kama ka mji bado tunasifika kuwa na hoteli nzuri sana na pia zenye usafi. Hatupati shida sisi kupata wageni. Yaanii hata kama tukiambiwa mheshimiwa Rais anakuja kesho na wageni mia mbili tuna hoteli za kutosha za kuweza kum-accommodate... Na hoteli zetu ni nzuri na ni safi, lakini bado pia mji wetu unazidi kufunguka, yaani hizi zilizopo bado pia watu wanaweza wakaja wakawekeza kutokana na mji ambavyo haujabanana sehemu moja, mji ndio unazidi kutanuka  amesema.Ngupula pia amesema, Nzega pia kuna fursa ya kuwekeza kwenye vyuo vikuu, vyuo vya ufundi, na kuna madini mengi hivyo kuna fursa ya kuwekeza katika uchimbaji mkubwa.