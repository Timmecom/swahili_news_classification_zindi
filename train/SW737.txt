 VYAMA vya siasa nchini vimetakiwa kutekeleza matakwa ya sheria ya msajili wa vyama vya siasa ambayo inavitaka vyama hivyo kuzingatia uwepo wa Muungano katika katiba za vyama vyao ikiwa ni moja ya tunu ya taifa.Akizungumza na gazeti hili katika mahojiano maalumu ya miaka 55 ya Muungano wa Tanganyika na Zanzibar, Naibu Msajili wa Vyama vya Siasa, Mohamed Ali Ahmed alisema muungano ndiyo utambulisho wa taifa la Tanzania. Alisema sheria ya vyama vya siasa imetambua umuhimu wa kuwepo kwa muungano katika katiba za vyama hivyo kwa ajili ya kupata viongozi ambao watafahamu umuhimu wa muungano.Alisema marekebisho ya sheria ya vyama vya siasa ya mwaka 2019 kifungu cha 6 (5) unavitaka vyama vya siasa vyenye usajili nchini katika maandalizi ya katiba zao na sera kuzingatia suala la muungano kama kipaumbele cha kwanza. Aidha katika marekebisho ya sheria ya vyama vya siasa ya mwaka 2019 pia umevitaka vyama vilivyopata usajili kuyatambua Mapinduzi ya Zanzibar ya mwaka 1964 kuwa ndiyo yaliyowakomboa wananchi wa Zanzibar na wazalendo kushika hatamu ya kuongoza dola.   Katika marekebisho ya sheria ya msajili wa vyama vya siasa suala la kuyaenzi Mapinduzi ya Zanzibar limetambuliwa rasmi kwa lengo la wanachama na wananchi kwa ujumla kuyatambua kwa mujibu wa sheria,  alisema.Mambo mengine ya msingi ambayo yametakiwa kutambuliwa na kuingizwa katika katiba na sera za vyama vya siasa ni mwenge wa uhuru, demokrasia na utawala bora. Akifafanua zaidi kuhusu Mwenge wa Uhuru, alisema upo kwa ajili ya kujenga umoja na mshikamano wa wananchi wa Jamhuri ya Muungano wa Tanzania na ndiyo maana hutembezwa nchini kote. Alisema Mwenge wa Uhuru hata muundo wake umewekwa alama ya Adamu na Hawa ambayo ni nembo rasmi ya Jamhuri ya Muungano wa Tanzania ukionesha ushirikiano wa pamoja.