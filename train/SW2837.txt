 FAMILIA ya Boniface Kimbe wa kijiji cha Maragosi wilayani Iringa imelazimika kuuza ekari mbili za shamba lao na kupata Sh 400,000 walizoombwa kama rushwa na Dk Daniel Masawe, ili amfanyie tiba ya upasuaji mwanafamilia mwenzao, Fadhili Kimbe. Masawe ni daktari wa binadamu, mwajiriwa wa Hospitali ya Rufaa ya Mbeya ambaye kwa sasa ni mwanafunzi wa Chuo Kikuu cha Dodoma anayefanya mafunzo ya vitendo kwa kufundisha na kufanya kazi kama daktari katika Hospitali ya Rufaa ya Iringa. Taasisi ya Kuzuia na Kupamba na Rushwa (Takukuru) mkoa wa Iringa imemkamata daktari huyo Mei 27 katika jaribio lake hilo la kushawishi na kuomba rushwa. Akizungumza na wanahabari jana, Kamanda wa Takukuru Mkoa wa Iringa, Mweli Kilimali alisema daktari huyo amefanya kosa hilo kinyume na Sheria ya Kuzuia na Kupambana na Rushwa Namba 11 ya mwaka 2007. Kilimali alisema katika tukio hilo, uchunguzi wao ulibaini kwamba Mei 22, 2019; mtuhumiwa akiwa wodi namba tano akisikiliza wagonjwa wanaohitaji tiba ya upasuaji na kuwapangia siku ya upasuaji alishawishi na kuomba rushwa ya Sh 400,000 kutoka kwa ndugu wa mgonjwa, Fadhili Kimbe. Mgonjwa huyo alikuwa akisubiri kuwekwa kwenye orodha ya wagonjwa wa kufanyiwa upasuaji Mei 27, 2019,  alisema. Baada ya kuombwa rushwa hiyo, ndugu wa mgonjwa huyo; Egidi Kimbe, Imani Mleleu, Petro Kimbe, Yosefa Kimbe na Stella Kimbe waliokuwa hawana fedha hiyo walilazimika kukaa kikao na kukubaliana wakauze ekari mbili za shamba la mzee wao, Boniface Kimbe. Kilimali alisema baada ya makubaliano hayo, shamba hilo liliuzwa Mei 26 na wakiwa katika mchakato wa kuziwasilisha fedha hizo kwa daktari huyo Mei 27, ndipo Takukuru ilipopata taarifa hiyo na kuingilia kati na kumkamata mtuhumiwa huyo.  Mtuhumiwa aliomba kiasi hicho cha fedha akidai ili apate vifaa ambavyo havipo hospitalini kwa ajili ya kumfanyia tiba ya upasuaji mgonjwa huyo aliyepata ajali, alisema. Alisema uchunguzi wa Takukuru ulibaini vifaa vilivyoahidiwa kutafutwa na daktari huyo kwa ajili ya matibabu ya mgonjwa huyo vilikuwepo hospitalini hapo.  Baada ya daktari huyo kukamatwa, uongozi wa hospitali hiyo ya rufaa ya Iringa ulifanya taratibu za kumpata daktari mwingine kutoka mkoa jirani wa Dodoma aliyemfanyia tiba ya upasuaji mgonjwa huyo kwa malipo halali ya Sh 80,000,  alisema. Alisema mtuhumiwa huyo aliyetarajiwa kusomewa mashtaka yake hayo juzi katika Mahakama ya Wilaya ya Iringa na mwendesha mashtaka wa Takukuru, Elisante Fundisha, atapandishwa kizimbani hapo Juni 19 kesi hiyo namba 1/2019 itakapotajwa.