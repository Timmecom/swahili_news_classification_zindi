 WAZIRI wa Kilimo, Japhet Hasunga ametangaza kiama kwa wafanyabiashara wa mbegu nchini wanaouza mbegu feki zilizopigwa marufuku na serikali. Amewataka wafanyabiashara hao kuacha haraka iwezekanavyo vitendo hivyo vinginevyo serikali itawachukulia hatua za kisheria wale wote watakaobainika kukiuka maagizo hayo.
Alitoa agizo hilo akiwa ziarani mkoani Morogoro ambapo pamoja na mambo mengine, alitembelea Taasisi ya Udhibiti wa Ubora wa Mbegu Tanzania (TOSCI), iliyopewa jukumu na serikali la usajili wa wafanyabiashara wa mbegu. Serikali imepokea malalamiko mengi kwa wananchi kuhusu ubovu wa mbegu, jambo ambalo limesababisha kwa kiasi kikubwa kuwa na mavuno kidogo pasipo kukidhi matakwa ya wakulima wetu nchini,  alisema Hasunga.Aliiagiza taasisi hiyo ya udhibiti ubora wa mbegu kutimiza majukumu yake kwa kuwabaini wafanyabiashara wanaokiuka maagizo ya serikali pamoja na taratibu na sheria za nchi.  Kumekuwa na malalamiko mengi kutoka kwa wananchi kuhusu mbegu feki, jambo hili serikali haiwezi kukubaliana nalo hivyo TOSCI wanapaswa kusimamia kwa weledi ukaguzi na usajili wa mbegu bora. Pia ni lazima kuwabaini wasambazaji wa mbegu feki ili hatua za kisheria zichukuliwe dhidi yao,  alisisitiza Waziri Hasunga.Alisema Wizara ya Kilimo imepewa jukumu mahususi la kuhakikisha Sekta ya Kilimo inaimarika kwa usimamizi madhubuti wa sera, kanuni, taratibu na miongozo mbalimbali hivyo kunapokuwa na kelele za wananchi kuhusu mbegu feki ni dhahiri kuwa taasisi zenye jukumu hilo hazitekelezi kazi yake kwa weledi.Alisema serikali imejipanga kuhakikisha kuwa inaongeza thamani ya mazao yote yanayozalishwa nchini, sambamba na kutafuta masoko mazuri. Alisema Wizara ya Kilimo itatumia wingi wa wataalamu waliopo wizarani hapo kuwa na mfumo mzuri wa kuwaunganisha wataalamu hao ili kujadili kwa pamoja namna ambavyo kilimo kinaweza kubadilika kutoka kilimo cha kujikimu na kuwa kilimo cha kibiashara ili kutoa malighafi za kutosha zitakazohuisha serikali ya viwanda.
 