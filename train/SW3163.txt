 YANGA imeandika historia baada ya kufanya tamasha la wiki ya wananchi ambapo mashabiki na wanachama wake lukuki walijitokeza kwenye uwanja wa Taifa, Dar es Salaam.Hii ni mara ya kwanza kwa Yanga kufanya kitu cha aina hiyo ambapo mbali na kucheza mechi ya kimataifa ya kirafiki, ilitambulisha kikosichake cha msimu wa mwaka 2019/2020 na jezi zake.Kwa takriban wiki nzima wanachama, viongozi na mashabiki wa klabu hiyo walifanya shughuli za kijamii zilizohitimishwa jana kwa mechi ya kirafiki dhidi ya Kariobang Sharks ya Kenya iliyokwisha kwa sare ya bao 1-1 kwenye uwanja wa Taifa Dar es Salaam.Mechi hiyo ilikuwa kati na ya kasi karibu muda wote huku Yanga wakionekana kufanya vizuri dakika za mwanzo za kipindi cha pili kabla ya kupoteza tena na mchezo kutawaliwa na wageni.Wageni walikuwa wa kwanza kupata bao la kuongoza lililofungwa na Patrick Ochieno kabla Patrick Sibomana hajaisawazishia Yanga kwa mkwaju wa penalti. Kabla ya mechi hiyo, shamrashamra za siku hiyo zilianza mapema jana ambapo mashabiki kutoka sehemu mbalimbali walimiminika uwanja wa Taifa kushuhudia tukio hilo lililofanyika kwa mara ya kwanza katika klabu yao.Mbele ya Waziri wa Habari, Utamaduni, Sanaa na michezo Harrison Mwakyembe aliyekuwa mgeni rasmi jana, pamoja na Mkuu wa Mkoa wa Dar es Salaam Paul Makonda, shughuli hiyo ilianza saa tisa alasiri kwa kutambulisha benchi la ufundi na kisha wachezaji wao kazi iliyofanywa na mtangazaji wa Clouds Antonio Nugas.Kikosi cha wachezaji wa Yanga kilichotambulishwa jana ni Ramadhan Kabwili, Ally Mtoni, Ally Ally, Lamine Moro, Raphael Daudi, Papy Tshishimbi,Patrick Sibomana, Issa Bigirimana, Balama Mapinduzi na Mustafa Simon.Wengine ni Mohamed Issa, Deus Kaseke, Faruku Shikaro, Mrisho Ngassa, Jaffar Mohamed, Juma Balinya, Maybi Kalengo na Sadney Ulikhob.Baada ya utambulisho huo, wachezaji walisimama katikati ya uwanja na kushikana mikono kisha kuzungunga nembo ya Yanga huku wakiimba wimbo wao maalum wa klabu hiyo.