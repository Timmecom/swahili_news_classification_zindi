 RAIS mstaafu wa Awamu ya Nne, Dk Jakaya Kikwete ambaye ni Mkuu wa Chuo Kikuu cha Dar es Salaam, amewataka wahitimu wa shahada za ualimu, kujiandaa kisaikolojia kufundisha shule za msingi, badala ya sekondari kama walivyotarajia.Alisema hayo juzi kwenye mahafali ya 10 ya Chuo Kikuu Kishiriki cha Chuo Kikuu cha Dar es Salaam cha Elimu Mkwawa (MUCE), Iringa baada ya kuwatunuku wahitimu shahada.Alisema, serikali hivi sasa inawapeleka walimu waliohitimu shahada za ualimu, kufundisha shule za msingi, jambo ambalo halikupokelewa vyema na walimu, wakidai kushushwa hadhi, kwa kuwa waliamini stahili yao ni sekondari. Tunaungana na wadau wa elimu, kumpongeza Dk Kikwete kwa kuwaasa walimu kujiandaa kufundisha shule za msingi, kwani mwelekeo wa serikali sasa ni mapinduzi ya viwanda na mapinduzi ya elimu.Ni matarajio yetu walimu waliohitimu juzi na waliohitimu zamani, sasa wameelewa vyema nia ya Serikali ya Awamu ya Tano kuboresha elimu ya msingi na kujenga msingi bora wa elimu ya juu. Ni vizuri wakauelewa na pia kuupokea vyema mpango huo wa serikali, unaolenga kuboresha elimu ya msingi na pia kuwahakikishia ajira kubwa wahitimu wa ualimu kutokana na shule za msingi, kuhitaji walimu zaidi wenye shahada.Kwa wasioelewa maana ya mpango huo ni vyema wakarejea kauli ya Rais mstaafu Kikwete kuhusu mabadiliko, ambayo mfumo wa elimu nchini umepitia tangu ukoloni hadi leo. Kimsingi, mpango huo umelenga kuboresha utoaji wa elimu ya msingi ili kwenda na wakati, teknolojia na utandawazi kuziba pia ombwe la walimu wa darasa la saba (UPE), kidato cha nne (Daraja C) na wa diploma walioostaafu au kufa.Kwa kuwa elimu yetu inapita katika vipindi na mfumo tofauti, ni vizuri wahitimu wa ualimu wakaelewa mantiki ya serikali kuamua walimu wenye shahada, wakafundishe shule za msingi ili kuboresha taaluma ili tushindane na nchi za nje. Wazazi, walimu, wadau wa elimu na wanafunzi ni mashahidi wa malalamiko kuhusu ubora wa elimu inayotolewa, kufuatia baadhi ya wahitimu kutokidhi matarajio ya viwango vya waajiri. Malalamiko hayo yakiwemo ya wahitimu shule za msingi kutojua vyema Kiingereza, yanaelekea kupata jibu sahihi, kwa hatua hizi za serikali kwa kuboresha sifa za walimu watakaofundisha.Ni muhimu basi kama Taifa, kila mmoja kwa nafasi yake, ashiriki mageuzi haya ya elimu kwa kushirikiana na serikali kuboresha mfumo mzima wa utoaji elimu ili ukidhi mahitaji ya soko. Serikali inatekeleza sera ya viwanda, ambayo inahitaji wasomi wenye weledi wa kuendesha viwanda na kufanya biashara. Hivyo, ni muhimu kwa vyuo vye elimu kubadili mitaala, kukidhi utoaji elimu bora, utakaokidhi matarajio hayo.