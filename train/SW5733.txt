 KATIKA simulizi nilizowahi kuzisikia kuhusu maeneo ya Mkoa wa Dar es Salaam ni kuhusu eneo la Gongo la Mboto. Simulizi hii nilisimuliwa na jirani yangu zamani kwenye miaka ya 1998 alipokuwa akinielezea asili ya maeneo kadhaa ya Mkoa wa Dar es Salaam na mengine ya mikoa kadhaa. Wakati huo, nilikuwa makini zaidi kwa Mkoa wa Dar es Salaam labda kwa sababu naishi hapa na nayafahamu. Miongoni mwa maeneo hayo ni Gongo la Mboto ambapo nilielezwa kuwa asili ya jina hilo ni mkulima mmoja aliyekuwa maarufu akiitwa Mboto. Alikuwa na tabia ya kutembea na gongo. Siku moja wakati alipokwenda shambani kwake kulima, hakurudi nyumbani nyakati za jioni kama kawaida yake.Ilipofika siku ya pili hakurudi nyumbani hadi mchana, taarifa ikatolewa, watu wakakusanyika kumtafuta.Hali ikawa ngumu kidogo kwa sababu wakati ule kwenye maeneo hayo kulikuwa hakujachangamka yaani hakuna makazi kama sasa, mapori na vichaka vilikuwa vingi na kuleta hali ya giza. Msako ule ulifanyika siku kadhaa na baadaye walikuta nyayo za mnyama mkubwa ambaye hakufahamika ni mnyama gani zaidi ya kuhisi labda chui au simba na kwa kuangalia vichaka, wakabaini kulitokea purukushani fulani hivi. Aidha,walikuta gongo la Mzee Mboto ambalo siku zote hutembea nalo. Kutokana na ishara hizo na kupatikana kwa hilo gongo, wakahisi Mzee Mboto ameshafariki dunia na atakuwa ameliwa na mnyama mkali na mkubwa. Tangu siku hiyo eneo hilo likaitwa Gongo la Mboto na mwili wa Mzee Mboto haukuwahi kuonekana hadi leo. Hiyo, ndiyo sababu ya eneo hilo kuitwa Gongolamboto Imeandikwa na MAULID AHMED