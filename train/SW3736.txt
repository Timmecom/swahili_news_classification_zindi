 KAMATI ya Kudumu ya Bunge ya Ardhi, Maliasili na Utalii imesema ipo tayari kupitisha fedha kwa ajili ya kuendeleza Mradi wa Kuwezesha Umilikishaji Ardhi (LTSP) katika mikoa yote nchini, baada ya kuridhishwa na majaribio ya mradi huo kwenye wilaya tatu za Kilombero, Malinyi na Ulanga mkoani Morogoro.Mwenyekiti wa Kamati hiyo, Nape Nnauye alisema hayo hivi karibuni wakati akizungumza na wananchi wa Kijiji cha Mbuga, kilichopo wilayani Ulanga mkoani Morogoro.Kamati hiyo chini ya Mwenyekiti wake, ilipata fursa kutembelea wilaya za Ulanga na Kilombero kwa lengo la kukagua utekelezwaji wa Programu ya kuwezesha Umilikishaji Ardhi (Land Tenure Support Programme - LTSP) unaotekelezwa wilaya tatu za Ulanga Kilombero na Malinyi.Mwenyekiti huyo alisema, kutokana na muitikio mkubwa wa wananchi wa kujitokeza kupimiwa vipande vyao vya ardhi katika vijiji vya wilaya hizo tatu ni muhimu kwa mradi huo sasa ukaendelezwa kote nchini.Waziri wa Ardhi, Nyumba na Maendeleo ya Makazi , William Lukuvi aliyeambatana na kamati hiyo, aliwataka wasimamizi na watekelezaji wa mradi kuweka usawa wa kijinsi katika kufanikisha mradi huo ili wanawake nao wanufaike na ardhi.Mkuu wa Wilaya ya Ulanga, Ngollo Malenya aliuomba uongozi wa mradi huo kuongeza muda ili kukamilisha kwa baadhi ya vijiji ambavyo upimaji wake wa ardhi ulikuwa bado haujamalizika licha ya majaribio hayo kufikia ukingoni.Meneja wa mradi huo , Godfrey Machabe amesema lengo la mradi huo ni kupunguza ama kuondosha kabisa migogoro ya ardhi kwa kupima na kutoa hati za hakimiliki za kimila.Awali, Kamati ya Kudumu ya Bunge ya Ardhi, Maliasili na Utalii kabla ya kufanya ziara katika wilaya hizo ilipewa taarifa ya mkoa na Katibu Tawala wa mkoa huo, Clifford Tandari,ambayo ilionesha jumla ya mipaka ya vijiji 127 imepimwa.Licha ya mipaka ya vijiji hivyo pia jumla ya vipande vya ardhi 263,028 vimehakikiwa na kupimwa ikiwemo na migogoro mikubwa ya ardhi 58 ya mipaka ya vijiji imetatuliwa.