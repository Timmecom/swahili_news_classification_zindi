 WAJUMBE wa Tume za Uchaguzi nchini wametakiwa kufanya kazi kwa kufuata mwongozo wa sheria za uchaguzi ili waweze kutekeleza majukumu yao kwa ufanisi mkubwa.Hayo yalisemwa na Mwenyekiti wa Tume ya Uchaguzi ya Zanzibar, Jaji mstaafu Hamid Mahmoud alipofungua mkutano uliowakutanisha wajumbe wa tume mbili za uchaguzi nchini (ZEC) na (NEC).Mahmoud alisema wajumbe wa tume hizo wamekabidhiwa majukumu makubwa ya kusimamia haki katika chaguzi zinazofanyika nchini na kuongeza uchaguzi bora ni ule utakaofanyika kwa kuzingatia sheria za uchaguzi na mwongozo wake na hivyo kuondosha malalamiko kwa wadau wa uchaguzi.Aliwakumbusha wajibu wa Makamishna wa Tume ya Uchaguzi na kusema wana jukumu la kusimamia uchaguzi mkuu wa mwaka 2020 ambapo matarajio ya wananchi wengi ni kwamba utakuwa huru na haki. Taasisi zetu mbili hizi zimekabidhiwa majukumu makubwa ya kusimamia haki katika uchaguzi mkuu kwa hivyo tunatakiwa tujipange kutekeleza kazi hiyo kwa uadilifu mkubwa,  alisema.Mkurugenzi wa Tume ya Uchaguzi ya Zanzibar (ZEC), Salum Kassim alisema lengo la mafunzo hayo ni kujenga uwezo kwa makamishna wapya ili kuleta ufanisi wa majukumu yao.Alisema makamishna wa tume za uchaguzi wamekuwa wakibadilika kutokana na uteuzi kwa mujibu wa sheria, hivyo wanahitaji kupatiwa mafunzo ambayo ni mwongozo katika utekelezaji wa majukumu yao. Mafunzo haya kwa wajumbe wa tume za uchaguzi ni muhimu ili kuleta ufanisi wa utekelezaji wa kazi zao za kila siku,  alisema. Mtayarishaji wa mafunzo hayo kutoka taasisi ya Demokrasia ya Afrika, Nicolas Matata alisema maandalizi ya uchaguzi yanahitajika ili kuhakikisha kwamba uchaguzi unakuwa huru na haki.Alisema yapo malalamiko mengi kutoka kwa viongozi wa vyama vya siasa kwamba chaguzi zinazofanyika hutawaliwa zaidi na dosari na ndiyo chanzo cha migogoro na mivutano ya kisiasa.  Huu ni wakati muafaka zaidi kuhakikisha kwamba dosari zote zinazojitokeza katika chaguzi mbali mbali zinapatiwa ufumbuzi kwa ajili ya kuondoa malalamiko,  alisema.