 WATANI wa jadi Simba na Yanga, kila mmoja anatafuta namna ya  kuchomoka  kwenye mechi yao ya Ligi Kuu mwishoni mwa wiki hii kwa kila mmoja akipanga mbinu zake.Miamba hiyo inatarajiwa kumenyana Jumapili ya wiki hii kwenye uwanja wa Taifa Dar es Salaam katika mechi yao ya mzunguko wa kwanza wa Ligi Kuu. Kocha Mkuu wa Simba, Patrick Aussems aliyeamua kupiga kambi yake jijini Dar es Salaam, ameamua kukiongezea kikosi chake dozi ya mazoezi na sasa badala ya kufanya mara mbili kwa siku, itakuwa mara tatu kuanzia jana, leo na kesho ili kuivuruga Yanga katika mchezo huo.Akizungumza kwenye mazoezi ya timu yake yanayofanyika uwanja wa Boko Veterani, Aussems alisema mchezo huo ni muhimu kwa mashabiki na wapenzi wa klabu hiyo lakini kwake anauchukulia kawaida na kujiandaa kama ilivyo kwa mechi nyingine. Kila mmoja yuko imara, tunafanya mazoezi katika hali ya hewa nzuri, tunajiandaa vyema dhidi ya Yanga na ni mchezo ambao ni muhimu kwetu kushinda haina tofauti na mingine, tunachohitaji kwetu ni pointi tatu,  alisema. Alisema wanajiandaa kufanya vizuri na anaamini baada ya dakika 90 mshindi atajulikana.Kocha huyo aliongeza kuwa ameridhishwa na kambi yao ya mazoezi iliyoko Kunduchi kwani kuna hali ya hewa nzuri inayovutia na mazingira ni tulivu kwao.  Kuna utofauti gani wa kwenda kwingine kubadilisha mazingira na kukaa hapa kwenye mazingira tulivu na hali ya hewa nzuri, tunaendelea vizuri na tunafurahia maandalizi yetu,  alisema.Kwa upande wa kocha wa Yanga, Mwinyi Zahera alisema hana hofu na Simba kwani ameifahamu kupitia mikanda ya video. Yanga imeweka kambi yake Morogoro na inatarajiwa kurejea kesho kwa ajili ya mechi hiyo.  Nimekuwa nikiisoma Simba kupitia mikanda ya video niliyoomba nipatiwe kila baada ya mechi yao, kwa hiyo sina hofu naamini maandalizi tunayoyafanya yatatusaidia kuibuka na ushindi,  alisema.Timu hizo zinakutana kwa mara ya kwanza zikiwa na makocha wapya kila mmoja akiingia uwanjani akiwa na historia yake tofauti katika mechi zilizopita. Aussems ameiongoza Simba kushinda michezo mitatu kati ya mitano, akipata sare moja na kupoteza mmoja dhidi ya Mbao huku Zahera anaiongoza Yanga ikitoka kushinda mechi zote nne ilizocheza. Mara ya mwisho timu hizo zilikutana Aprili mwaka huu ambapo Simba ilishinda bao 1-0 lililofungwa na beki Erasto Nyoni.