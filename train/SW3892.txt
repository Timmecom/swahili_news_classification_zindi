 OFISI ya Msajili wa Jumuiya za Kijamii na Taasisi za Kidini, Wizara ya Mambo ya Ndani ya Nchi itaendesha awamu ya tatu ya uhakiki wa taasisi za kidini na jumuiya za kijamii katika mikoa ya Mbeya, Iringa, Njombe na Songwe kuanzia Julai 15 hadi 24, 2019.Katibu Mkuu, Wizara ya Mambo ya Ndani ya Nchi Meja Jenerali Jacob Kingu amesema uhakiki utafanyika katika Ofisi ya Mkuu wa Mkoa wa Mbeya na kila taasisi itatakiwa kuwasilisha nyaraka zikiwemo cheti halisi cha usajili na kivuli cha cheti hicho na stakabadhi ya malipo ya ada ya hivi karibuni.Alizitaja nyaraka nyingine kuwa ni Katiba ya Jumuiya/ taasisi husika iliyopitishwa na msajili na barua inayothibitisha uwepo wa Jumuiya/ taasisi hiyo toka kwa Ofisa Mtendaji wa mtaa/ kata mahali ilipo ofisi ya jumuiya/taasisi husika.Alisema taasisi ambazo zitashindwa kuhakikiwa kwa mujibu wa ratiba ya eneo husika zitalazimika kwenda Makao Makuu ya wizara Dodoma kwa ajili ya uhakiki na iwapo zitashindwa kufanyiwa uhakiki kwa muda uliopangwa zitaondolewa kwenye orodha ya msajili.Meja Jenerali Kingu alisema taasisi za dini na jumuiya za kijamii ambazo hazijasajiliwa zitatakiwa kufika wakati wa uhakiki kwa ajili ya kupewa utaratibu wa kupata usajili.Pia alisema fomu ya uhakiki inapatikana kwenye tovuti ya Wizara ya Mambo Ndani ya Nchi kwa anuani www. moha.go.tz na kwenye kitu cha uhakiki. Malipo ya ada yatafanyika wakati wa uhakiki kupitia mfumo wa malipo ya serikali kwa njia ya kielektroniki.