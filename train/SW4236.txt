 TIMU za netiboli za TAMISEMI na JKT za jijini Dodoma na JKT Mbweni zimeendelea kufanya vizuri katika michauno ya Ligi Daraja la Kwanza Taifa inayoendelea katika Uwanja wa Jamuhuri jijini hapa. Katika mchezo wake wa pili wa Kundi A, TAMISEMI iliwafunga ndugu zao wa Jiji Dodoma kwa magoli 69-25. Hii ni mechi ya pili kwa TAMISEM kushinda katika Kundi A baada ya mchezo wa ufunguzi kuifunga Coca Cola Kwanza ya Dar es Salaam kwa magoli 49-30. Katika michezo mingine, Jiji Tanga imeendelea kupokea kipigo baada ya kufungwa na JKT Makutupola magoli 51-22, katika mchezo wa kundi A. Katika mchezo wake wa kwanza, Jiji Tanga ilifungwa na Jiji Dodoma kwa magoli 48-38 huku JKT Makutupola ikiibamiza Smart ya Jiji Dar es Salaam kwa magoli 54-24. Katika mchezo wa Kundi B, JKT Mbweni imeendeleza ubabe kwa kuifunga Eagle ya jijini Dar es Salaam kwa magoli 60-32. Katika mchezo wa kwanza JKT Mbweni iliifunga Coca Cola Kwanza kwa magoli 60-22. Pia timu ya Coca Cola Kwanza imepata ahueni baada ya kuifunga Smart ya Dar es Salaam kwa magoli 78-32.Huu ni mchezo wake wa kwanza kwa Coca Cola Kwanza kushinda ikiwa ni baada ya kupoteza michezo miwili. Pia kocha timu ya Jiji Arusha raia wa Uganda, Nurdin Hassan amewatupia lawama waamuzi kwa kushindwa kumudu mchezo kati ya timu yake na Jeshi Stars. Alisema timu yake ilipambana kupata matokeo lakini akashangaa waamuzi kuipendelea Jeshi Stars.  Mechi ilikuwa ngumu kutokana na waamuzi kutowalinda wachezaji wangu, waamuzi hawakuwa upande wetu, wao ndio wamechangia mechi kuwa hivi, lakini hatujakata tamaa. 