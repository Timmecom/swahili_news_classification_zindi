 WAZIRI wa Nchi, Ofisi ya Rais, Tawala za Mikoa na Serikali za Mitaa (TAMISEMI), Selemani Jafo amesema kuondolewa kwa kodi ya majengo katika Mamlaka za Serikali za Mitaa na kuwekwa kwenye mfuko wa Serikali Kuu umesaidia mamlaka hizo kupata fedha za kutekeleza miradi zaidi ya mapato waliyokuwa wanakusanya.Aidha, amekemea tabia ya baadhi ya watendaji kuwa na kampuni za ukandarasi mifukoni mwao na kusababisha malumbano kwenye zabuni. Akizungumza juzi na makatibu tawala wa mikoa, mameya wa majiji na wenyeviti wa halmashauri waliopata fedha za ufadhili kwa ajili ya kutekeleza miradi mikakati katika halmashauri 12 nchini, Jafo alisema uhamishaji huo ulikuwa na tija kwa kuwa sasa miradi inayopelekwa ni zaidi ya makusanyo waliyokuwa wakitarajia.Uchukuaji wa baadhi ya mapato ulifanyika kwa mujibu wa Sheria ya Bajeti ya mwaka 2015 iliyoridhiwa na bunge ambapo baadhi ya vyanzo vya mapato vilivyochukuliwa ni kodi ya majengo, ardhi, mabango na ushuru wa nyumba za kulala wageni. Alisema lengo la serikali la kufanya hivyo lilikuwa ni kuweka nidhamu ya ukusanyaji wa fedha ili zirudi katika mamlaka hizo kwenda kujibu matatizo ya wananchi. Leo hii nenda Manispaa ya Moshi walipewa fedha kwa ajili ya ujenzi wa stendi yao pale, makusanyo yao yenyewe hayifiki shilingi milioni 10 kwenye majengo lakini wamepewa miradi ya zaidi ya shilingi bilioni 10,  alisema. Alisema pamoja na dhamira nzuri ya serikali iliyokuwa nayo lakini kumekuwapo na baadhi ya watu walisema serikali imenyang anya vyanzo hivyo itasababisha mamlaka hizo kushindwa kufanya kazi kwa ufanisi, jambo ambalo si kweli. Naye Meya wa Manispaa ya Kinondoni jijini Dar es Salaam, Benjamin Sitta alikiri kuwa walikuwa wanalalamika kwenye kodi ya majengo na mabango iliyokuwa ikikusanywa na halmashauri, lakini kwa sasa wametambua dhamira njema iliyonayo serikali. Kama kule Dar es Salaam tulilia kweli na dah, Mheshimiwa Jafo (Selemani - Waziri wa Tamisemi) mbona unatufanyia hivyo lakini kwa hizi takwimu ulizotoa tutakuwa mabalozi wazuri sana, alisema Sitta. Alisema fedha wanazopata kwa sasa ni kubwa kuliko makusanyo ya mapato waliyokuwa wanapata awali ambapo kwenye kodi ya majengo walipanga kukusanya Sh milioni 17 ikiwa ni kodi ya majengo na maegesho ya magari, lakini sasa wamepewa Sh bilioni 30 kwa ajili ya utekelezaji wa miradi mkakati.Naye Katibu Tawala wa Mkoa wa Tanga, Zena Said alisema baadhi ya vyanzo vya halmashauri vilipochukuliwa hatma ilikuwa haijajulikana kwa wengi na kusababisha kelele nyingi kupigwa, lakini sasa wamepata ufafanuzi kuwa fedha zinazokusanywa zinarudi katika halmashauri pengine zaidi ya walivyokuwa wanakusanya.Aprili mwaka jana, serikali kupitia Wizara ya Fedha na Mipango ilianza utoaji wa fedha kwa miradi ya kimkakati kwenye mamlaka hizo; awamu ya kwanza halmashauri 17 zenye miradi 22 zilifuzu vigezo na kupatiwa ruzuku ya Sh bilioni 131. Sh bilioni 137 zimetolewa na serikali kutekeleza miradi mikakati katika halmashauri 12 ambazo ni Kinondoni, Kigamboni, Iringa, Biharamulo, Hanang, Tarime, jiji la Mwanza, Ilemela, Tanga, Bagamoyo, Kibaha na Kisarawe.Jafo alisema suala la watendaji kuwa na kampuni zao za wakandarasi limekuwa likiibua mvutano kwenye baadhi ya halmashauri na kusababisha kuchelewa kuanza kutekeleza miradi hiyo kutokana na kila mtu kuwa na maslahi yake.