 ASKOFU Mkuu wa Jimbo Kuu Katoliki la Dodoma, Beatus Kinyaiya amewaasa vijana kutumia elimu yao katika kusaidia taifa na kudumisha amani ya nchi. Aidha, amezitaka familia kudumisha amani, jambo ambalo litasaidia kuwepo kwa amani ya nchi.Askofu Mkuu Kinyaiya aliyasema hayo wakati wa mkesha wa kuzaliwa Yesu iliyofanyika usiku wa kuamkia jana katika Kanisa Kuu la Mtakatifu Paulo wa Msalaba mkoani Dodoma.Alisema baadhi ya vijana waliopelekwa shule kujifunza wamekuwa chanzo cha uvunjifu wa amani katika jamii kwa kushiriki vitendo vya kihalifu, ikiwa ni pamoja na kuiba kwa kutumia mitandao.  Vijana tumewapeleka shule, lakini mnatumia elimu hiyo kutuvuruga na kutuondolea amani katika jamii. Umepelekwa Chuo Kikuu cha Dodoma (UDOM) kujifunza utaalamu wa kompyuta, mnatumia elimu hiyo kuwaibia watu fedha zao kwenye mitandao, hili ni jambo lisilofaa,  alisema.Alisema sheria za nchi zimewekwa ili jamii iweze kupata amani, lakini bado baadhi ya vijana waendesha bodaboda wamekuwa chanzo cha kuondoa amani kwa jamii kwa kutofuta sheria za barabara. Askofu Mkuu Kinyaiya alisema kuna baadhi ya wanafasalfa waliamini kuwa vita inafaa, na kuwa mawazo kama hayo bado yapo miongoni mwa Watanzania na kusema kuwa hayo ni mawazo ya shetani. Ukisikia mtu anapenda vita, anapenda ubabe , fujo na watu wakamtetea, inashangaza kidogo; lakini ukichunguza dunia hii hali ya kupenda vita bado ipo, na hili lilianza kuonekana kwa watoto wa kwanza wa Adam na Eva, na hatimaye vita ya mwanadamu na mwanadamu, taifa na taifa.  Mungu alijua uovu na shetani ndio mchochezi na watu wanakubali mawazo yake, ndipo alipoamua kumleta mwanawe Yesu Kristo ili aikomboe dunia, aisaidie kuchana na hali hiyo.  Alisema Yesu alipozaliwa takribani zaidi ya miaka 2000 iliyopita alileta ufalme wa amani na hata alipoanza kuhubiri alihubiri amani na alipofufuka alisisitiza amani kwa wanafunzi wake. Je, hali imebadilika kiasi gani? Yale mawazo ya wanafasalafa ya kuona vita inafaa bado yanatawala duniani. Familia ngapi zina matatizo kama ya Kaini na Abel, familia moja watu hawapatani.  Askofu Mkuu Kinyaia aliwataka Watanzania kutumia mwaka 2019 kuwa wa mageuzi na kulinda amani katika ngazi ya familia na taifa kwa jumla.  Familia ikipata amani na wote tukimjua Mungu na tukiishi vizuri na taifa litakuwa na amani, kwani wanachoangia kuvuruga amani ni sisi sisi.  Pia alihimza suala la utunzaji wa mazingira na kukemea utupaji wa taka ovyo na kusisitiza kuibadili Dodoma kuwa ya kijani kwa kupanda miti na kwa kufanya hivyo watakuwa wakimsaidia Mungu katika uumbaji na kudumisha amani.