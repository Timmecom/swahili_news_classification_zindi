 Katika uzinduzi huo, rais amesema kuna haja ya kutafuta majawabu kuhusu namna ya kuongeza maghala ya kuhifadhia mazao kwani kadiri kilimo kinavyoboreshwa mazao yanayozalishwa yanakosa pa kuhifadhiwa.Rais Kikwete aliyasema hayo- Dar es Salaam juzi wakati akizindua kampuni hiyo ambayo itakuwa chini ya Mamlaka ya Soko la Bidhaa Tanzania (CMSA). Alisema uzinduzi wa soko hilo ambalo litaanza kufanya kazi rasmi mwezi Mei, mwakani kwa kuanzia na mazao ya korosho, ufuta, alizeti na mpunga ni muendelezo wa jitihada za serikali katika kuleta mageuzi ya kilimo nchini. Hii ni habari njema kwa wakulima wa Tanzania kwani katika jitihada zetu za kuleta mageuzi ya kilimo zisingefanikiwa kama Tanzania kusingekuwa na soko la uhakika. Mfumo uliopo sasa unawakandamiza wakulima na kuwanufaisha walanguzi,  alisema Rais Kikwete.Alisema pamoja na kuanzishwa kwa sera ya kilimo kwanza, stakabadhi ghalani, uanzishwaji wa benki ya wakulima na vyama vya ushirika kwa ajili ya kuboresha sekta ya kilimo nchini, bado sekta hiyo ilikabiliwa na tatizo la ukosefu wa uhakika wa masoko.Mkurugenzi wa bodi ya wakurugenzi wa TMX, Peter Noni alisema kampuni hiyo ilisajiliwa Agosti, mwaka jana kama kiungo muhimu katika mchakato wa kuanzisha soko la bidhaa nchini.Aliwataja wanahisa waanzilishi wa kampuni hiyo kuwa ni msajili wa hazina, Mfuko wa Pensheni kwa Watumishi wa Umma (PSPF), Benki ya Maendeleo (TIB) na Shirika la Vyama vya Ushirika.