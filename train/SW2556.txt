 UMOJA wa Wafanyabiashara kutoka Jamuhuri ya Kidemokrasia ya Congo (BCI) umepokea kwa faraja mazungumzo kati ya Rais John Magufuli na Rais wa Congo Felix Tshisekedi, huku ukiamini kuwa ziara ya Rais huyo hapa nchini itazidi kufungua fursa za kibiashara baina ya nchi hizo.Aidha, Umoja huo umeiomba Serikali ya Tanzania kupitia Kampuni yake ya Ndege (ATCL), kuanzisha safari za ndege za moja kwa moja kutoka hapa nchini kwenda nchini humo, ili kuwarahisishia wafanyabiashara wa nchi zote mbili usafiri bila changamoto wanazokumbana nazo.Rais wa umoja huo, Mukendi Godefroid, alisema ziara ya rais wao hapa nchini imekuwa yenye manufaa makubwa kwa nchi hiyo na hususani kwa rais wao ambaye kwa muda mfupi tangu aapishwe ameonekana kufuata nyayo za Rais John Magufuli kiutendaji, akidai kuwa kupitia ziara hiyo amejifunza mengi yatakayoliletea manufaa taifa lao.Katika maazungumzo yake na waandishi wa Kampuni inayochapisha magazeti ya Serikali ya Tanzania Standard Newspapers (TSN), Godefroid alisema ombi la rais wao la nchi hiyo kuingizwa katika Jumuiya ya Afrika ya Mashariki (EAC) lina maana kubwa kwa taifa hilo.Alieleza kuwa kupitia kwa Rais Magufuli ambaye ameahidi kulipigia debe kwa Mwenyekiti wa EAC, Paul Kagame wa Rwanda wana imani litafanikiwa.Alisema mipaka ya Congo inaingiliana na baadhi ya nchi zilizopo ndani ya EAC, hivyo wanaamini kuwa hatua hiyo imeliweka karibu taifa hilo na nchi wanachama wa jumuiya hiyo. Nasi tunaungana na rais wetu Felix Tshisekedi kumuomba Rais John Magufuli kuisaidia Congo ili iweze kutimiza ndoto yake hii ya kujiunga ndani ya jumuiya ya EAC, tunaamini hatua hiyo italeta maendeleo kwa nchi yetu lakini pia jumuiya nzima, alisema.Kwa upande wake, Makamu wa rais wa BCI, John Kapeta pamoja na kuipongeza serikali kwa ushirikiano uliopo baina ya Tanzania na Congo, alisema kupitia kwa ziara ya Rais Tshisekedi nchini, fursa mbalimbali za biashara zitafunguka na hususani ziara ya rais huyo bandarini na maeneo mbalimbali ikiwemo ya ujenzi wa Reli ya Kisasa(SGR).Aidha, Kapeta aliziomba Tanzania na Congo kufuta utaratibu wa ulipaji wa viza uliopo ili kuwawezesha wananchi wa pande zote mbili kusafiri bila vikwazo, hatua ambayo itazidi kufungua fursa za kibiashara zilizopo katika nchi hizo hususani Congo ambayo inaitumia Bandari ya Dar es Salaam kwa ajili ya usafirishaji wa mizigo yake mbalimbali.