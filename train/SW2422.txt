 WAZIRI Mkuu, Kassim Majaliwa ameitaka Wizara ya Kilimo kusimamia mkakati wa serikali kuendeleza kilimo cha chikichi mkoani Kigoma, ili zao hilo lilete mapinduzi ya kiuchumi nchini.Majaliwa alisema hayo alipokuwa kwenye siku ya pili ya ziara yake ya siku nne mkoani Kigoma.Alisema kuwa mkakati uliowekwa katika kusimamia zao hilo ukitekelezwa, una mchango mkubwa kwa zao hilo kuchangia kwa kiasi kikubwa mapato ya nchi.Akikagua uzalishajii wa mbegu bora za chikichi, alipotembelea Kituo cha Utafiti wa Michikichi Kihinga wilaya ya Kigoma, alisema kuwa ni lazima zao la michikichi lilete tija kwenye uchumi wa nchi na kuboresha maisha ya wakulima wa zao hilo. Kwa sasa serikali inatumia dola milioni 450 kununua mafuta ya mawese kutoka nje ya nchi, hivyo ni lazima uzalishaji uongezeke tutumie mafuta yetu badala ya kuagiza nje, hivyo kupunguza manunuzi nje na kupunguza matumizi ya fedha za kigeni,  amesema Waziri Mkuu.Ili kuwezesha utekelezaji kuwa na mafanikio, Waziri Mkuu alitangaza kuanzishwa kwa kituo cha utafiti wa michikichi mkoani Kigoma, kitakachokuwa kwenye majengo ya chuo cha maendeleo ya jamii (Kihinga) wilaya ya Kigoma.Aliitaka wizara ya kilimo kuimarisha kituo hicho kwa kupeleka wataalamu, vifaa na kuboresha majengo kwa ajili ya kituo hicho.Akiwa katika gereza la Kwitanga wilaya ya Kigoma, alilitaka Jeshi la Magereza na Jeshi la Kujenga Taifa kupeleka wataalamu wa kilimo kwenye magereza ya Kwitanga na Ilagala mkoani Kigoma na Kambi ya JKT Bulombora ili kusimamia mkakati wa serikali kuzitumia taasisi hizo katika kupanua kilimo cha michikichi na uzalishaji wa mawese.Waziri Mkuu alitaka taasisi hizo kuhamasisha wananchi wanaoishi vijiji kuzunguka magereza hayo na kambi ya JKT, kulima zao la michikichi na kuwasaidia utaalamu wa kilimo bora na namna ya kusaidia upatikanaji wa masoko kwa wananchi hao.Awali akiwa kwenye kituo cha utafiti wa zao la michikichi Kihinga mkoani Kigoma, Mkurugenzi wa Taasisi ya Utafiti wa Kilimo nchini (TARI), Godfrey Mkamiilo alisema kuwa mkakati wa kituo hicho ni kuhakikisha mbegu bora za michikichi aina ya TANERA milioni mbili zinazalishwa hadi ifikapo mwaka 2022 zitakazoweza kupandwa kwenye mashamba yenye ukubwa wa zaidi ya hekta 50,000.Mkurugenzi huyo alimweleza Waziri Mkuu kwamba mkakati wa taasisi hiyo ni kuongeza tija ya uzalishaji wa mawese kutoka tani 1.5 kwa hekta kwa mbegu za dura zinazotumika sasa hadi kufikia tani tano kwa hekta kwa mbegu aina ya TANERA.