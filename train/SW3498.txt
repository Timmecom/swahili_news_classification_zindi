 UHABA wa nafasi vyuoni unaifanya Tanzania kuwa nchi ya mwisho katika Jumuiya ya Afrika Mashariki katika fursa ya elimu ya vyuo vikuu kwa vijana.Aidha, upanuzi mkubwa wa elimu ya msingi na sekondari uliofanywa na serikali ya awamu ya tano inayoongozwa na Rais John Magufuli utasababisha tatizo la uhaba wa nafasi vyuoni kuwa kubwa kwa miaka ya usoni endapo halitashughulikiwa haraka.Mwenyekiti wa Baraza la Chuo Kikuu Mzumbe, Profesa Matthew Luhanga amesema hayo mwishoni mwa wiki katika mahafali ya 16 ya chuo hicho yaliyofanyika kwenye kampasi ya Dar es Salaam.Profesa Luhanga alisema kila mwaka kunapokuwa na sherehe za mahafali idadi ya wahitimu ni sehemu ndogo ya vijana wa Tanzania ambao wangetaka kupata elimu ya vyuo vikuu lakini uhaba wa nafasi vyuoni umewanyima fursa hiyo.Amehoji taifa linajiandaje kukabili tatizo hilo linalokuja ikiwa na kuwapatia vijana wanaohitimu ajira ya kuajiriwa au kujiajiri wenyewe punde tu watakapohitimu elimu pana ya vyuo vikuu?. Mimi binafsi nadhani changamoto ya uhaba wa ajira kwa wahitimu wa vyuo vikuu halijapewa kipaumbele kinachostahili kwa vile hakuna takwimu zinazoonyesha ukubwa wa tatizo hili. Kwa mfano, haifahamiki ni asilimia ngapi ya wahitimu wa elimu ya juu kila mwaka wanapata ajira katika taaluma walizosomea na nje ya taaluma walizosomea ndani ya mwaka mmoja wa kuhitimu elimu, ndani ya miaka miwili na ndani ya miaka mitatu,  amehoji mwenyekiti huyo wa baraza hilo la chuo.Vile vile alisema hivi sasa haifahamiki ni asilimia ngapi ya wahitimu wa elimu ya juu kila mwaka wameweza kujiajiri wenyewe katika taaluma walizosomea na nje ya taaluma walizosomea, ndani ya mwaka mmoja wa kuhitimu elimu, ndani ya miaka miwili, ndani ya miaka mitatu na zaidi ya hapo.Amesema pia hakuna ushahidi wa kitakwimu unaoonyesha ni taaluma zipi ambazo wahitimu wake wanapata au hawapati urahisi wa kuajiriwa au kujiajiri wenyewe katika taaluma walizosomea ndani ya mwaka mmoja wa kuhitimu elimu na kuendelea.Kwa upande mwingine aliwapongeza wahitimu na kuwataka wahitimu hao kujenga tabia ya kupenda kujifunza na kuchangamkia fursa mbalimbali zitakazojitokeza ili kuboresha utendaji wao.Makamu Mkuu wa chuo hicho Profesa Lughano Kusiluka alisema tangu kuanzishwa kwa kampasi hiyo mwaka 2015 sasa imekua kwani ilianza na programu mbili na wanafunzi 166 hivi sasa ina programu 10 na idadi ya wanafunzi imefikia 1,201.