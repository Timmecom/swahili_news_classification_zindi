 KLABU ya Manispaa ya Kinondoni (KMC) imeweka wazi suala la kuwapa wachezaji wake mikataba wa mwaka mmoja mmoja.Akizungumza na gazeti hili Meneja wa Klabu hiyo, Walter Harrison alisema,  Mkataba wa mwaka mmoja unamfanya mchezaji ajitume ili kujihakikishia kuongezewa mkataba kwa msimu mwingine.Mara nyingi mchezaji akipewa mkataba wa miaka mingi hubweteka.   Harrison alisema pia kuna wachezaji wa kikosi cha vijana chini ya miaka 20, hao watapewa mikataba ya muda mrefu, kuanzia miaka miwili na kuendelea.KMC iliyopanda daraja msimu huu imesajili wachezaji ishirini na sita kwa ajili ya kujiandaa na msimu wa ligi kuu 2018/2019. Miongoni mwa wachezaji hao ni pamoja na mlinda lango wa zamani wa Simba, Juma kaseja, huku wakiacha nafasi nne kwa ajili ya dirisha dogo.Pia wameendelea kuthamini mchango wa wachezaji walioipandisha daraja kwa kuwaongezea mkataba wa mwaka mmoja miongoni mwa wachezaji hao ni Abdulhalim Humoud, Ally Ramadhani, Rehani Kibingu na Rayman Mgungila.Kikosi hicho kitaanza kambi mwishoni mwa wiki ijayo na tayari wameshatoa taarifa kwa wachezaji juu ya siku rasmi ya kuripoti kambini.