 SERIKALI imewahakikishia ushirikiano wachuuzi wa vyuma chakavu, ambavyo kitaalamu huitwa taka hatarishi na imewapunguzia tozo katika biashara hiyo.Akihutubia mkutano wa mashauriano wa siku moja uliofanyika jijini Dar es Salaam jana kuhusu usimamizi na udhibiti wa taka hatarishi, ulioandaliwa na Baraza la Taifa la Hifadhi na Usimamizi wa Mazingira (NEMC), Waziri wa Nchi, Ofisi ya Makamu wa Rais (Muungano na Mazingira), George Simbachawene alisema serikali inatambua nafasi yao katika safari ya kuijenga Tanzania yenye uchumi wa kati na viwanda.Simbachawene amesema inatambua pia kuwa wafanyabiashara hao wamekuwa wazalishaji wakubwa wa ajira, watunzaji wa mazingira kwa kukusanya taka hatarishi na kundi muhimu linaloliingizia taifa pesa za kigeni.Alisema biashara ya vyuma chakavu ni moja ya biashara kubwa duniani, lakini lazima ifanywe kwa kufuata mikataba ya kimataifa inayosimamia biashara hiyo na ambayo Tanzania imeiridhia na kuisaini. Biashara hii ni kubwa na wafanyabiashara wamewekeza pesa nyingi lakini ukubwa huo usitufumbe macho kwa kiwango ambacho tutavunja taratibu tulizoziridhia kimataifa. Hivyo nitumie nafasi hii kuwaasa wafanyabiashara wa vyuma chakavu kufanya biashara hii kwa mujibu wa kanuni na sheria zinazosimamiwa na NEMC. NEMC ndicho chombo pekee cha kusimamia mazingira,  alisema.Alieleza kuwa vibali vyote vimefutwa na kuagiza mchakato kuanza mara moja na kuitaka NEMC kuunda timu ya wataalamu ndani ya saa 12 ambapo itafanya kazi ya kuratibu mpango wa upatikanaji upya wa vibali.Mkurugenzi Mkuu wa NEMC, Dk Samuel Gwamaka aliwataka wafanyabiashara hao kupata ushauri kutoka ofisi za NEMC ili wasivunje sheria na kanuni zinazoongoza ufanyaji wa biashara hiyo.