 WAZIRI wa Viwanda na Biashara, Innocent Bashungwa amewataka wawekezaji kuwekeza zaidi kwenye teknolojia ili kurahisisha ukuaji wa uchumi kwa haraka katika sekta ya viwanda.Waziri Bashungwa aliyasema hayo wakati akizindua kiwanda cha kutengeneza mabomba ya plastiki cha Plasco Limited, Dar es Salaam jana.Bashungwa alisema kuwa kiwanda hicho kimeonesha mfano kwa wawekezaji baada ya kutumia ubunifu katika kiteknolojia ya utengenezaji wa mabomba hayo ambao utatoa chachu kwa viwanda vingine kutumia teknolojia hiyo ya kisasa ili kuendeleza sekta ya uzalishaji nchini.Kiwanda hicho ni cha kwanza nchini kwa uzalishaji wa mabomba ya maji ambapo zaidi la Dola za Marekani milioni 4 zimetumika katika kukifanyia upanuzi kwa kutumia teknolojia ya kisasa ya  Weholite  inayokifanya kuwa cha kipekee kwa ukanda wa Afrika Mashariki na Kati ambacho kinazalisha mabomba ya teknolojia ya HDPE kwa maji taka na majisafi.Akizungumza kwa niaba ya kampuni hiyo ya mabomba, Mkuu wa Operesheni, Alimiya Osman alimuhakikishia Waziri Bashungwa kuwa sasa nchi haitahitaji tena kuagiza mabomba ya maji kutoka nje baada ya kiwanda hicho kuongeza uzalishaji na kufikia mahitaji ya wateja wake ambao wengi wao ni wawekezaji.Aliongeza kuwa, kwa kutumia malighafi za HDPE ubora wa mabomba hayo utaimarika na kuepukana na kutu na kukatika na hivyo kufikia viwango vya Kimataifa. Tangu kuanza kwa kiwanda mwaka 1993, tumebaki na dhamira ile ile ya kuzalisha na kusambaza mabomba bora na yasiyovuja kwa wateja wetu nchini na nje ya nchi. Uwekezaji huu mpya sasa utasaidia dhana ya serikali ya kuendeleza miundombinu thabiti ya maji ili kuboresha mifumo ya usambazaji majisafi na usafi wa mazingira ambao utaboresha maisha ya watanzania nchini,  alisema.Katika hafla hiyo viongozi mbalimbali pia wa serikali walihudhuria uzinduzi wa kiwanda hicho akiwemo Katibu Mkuu wa Wizara ya Viwanda na Biashara, Emmanuel Kolobelo.