 UAMUZI wa Waziri wa Mifugo na Uvuvi, Luhaga Mpina kudhibiti uingizaji holela wa maziwa kutoka nje ya nchi kupitia  Operesheni Nzagamba  umewezesha viwanda vipya 15 vya maziwa kuanzishwa mwaka wa fedha 2018/ 2019 vinavyosindika lita 90, 400 kwa siku.Hatua hiyo imeelezwa kuwa itaongeza soko la maziwa kwa wafugaji sambamba na kufungua fursa mpya za ajira kwa Watanzania nchini. Pia imetajwa kuongeza zaidi mapato ya serikali.Operesheni Nzagamba inayofanywa na Wizara ya Mifugo na Uvuvi inalinda wazalishaji wa ndani, ajira za Watanzania na mapato ya serikali.Imeelezwa wawekezaji wengi waliogopa kuwekeza nchini kutokana na utitiri wa bidhaa za maziwa kutoka nje ya nchi zilizokuwa zinaingia nchini bila vibali, bila kukaguliwa ubora na pia kulipiwa tozo na kodi za serikali.Kaimu Msaijili wa Bodi ya Maziwa Tanzania (TDB), Dk Sophia Mlote alivitaja viwanda hivyo vipya 15 vilivyoanzishwa na mikoa vilipo kwenye mabano ni Galaxy Foods and Beverage wazalishaji wa maziwa ya  Kilimanjaro Fresh  chenye uwezo wa kusindika lita 75, 000 kwa siku, Machame Dairy Products kinachosindika lita 400 kwa na Bayana Milk lita 100 (Arusha).Vingine ni Dar es Salaam Zoo Farm Milk Fresh lita 6, 000 kwa siku na Gonza Milk lita 700 kwa siku (Dar es Salaam), Mzeituni Business lita 500 kwa siku (Geita), Katavi Dairy Milk Supplier (Katavi) na Nronga Dairy lita 3, 000 (Kilimanjaro).Dk Mlote alitaja vingine kuwa ni Sebadon Milk lita 500 kwa siku (Mbeya), Mazimbu Cheese lita 500 kwa siku (Morogoro), Gema Milk lita 300 kwa siku (Ruvuma), Taishi Milk lita 1,000 kwa siku na Singida Milk lita 500 (Singida), Neema Brands lita 1,000 kwa siku (Tabora) na Bidernan Dairy lita 500 kwa siku (Tanga).Meneja Mkuu Galaxy Food & Beverage Ltd wazalishaji wa maziwa ya Kilimanjaro Fresh, Irfhan Virjee aliishukuru Serikali kwa kudhibiti uingizaji holela wa bidhaa za maziwa hatua iliyochochea kuanzishwa kwa viwanda vipya.Alisema kabla ya uamuzi huo wa serikali, ilikuwa vigumu kuanzisha viwanda vya maziwa kutokana na nchi kutawaliwa na bidhaa za maziwa zilizoingizwa nchini kwa njia za panya huku zikiwa zimekwepa ukaguzi na kodi za serikali na kusababisha ushindani usio wa haki.Baadhi ya wabunge wakichangia Hotuba ya Bajeti ya Wizara ya Mifugo na Uvuvi iliyowasilishwa hivi karibuni bungeni mjini Dodoma walipongeza hatua zinazochukuliwa na serikali katika kuwalinda wazalishaji maziwa wa ndani ya nchi na kutaka juhudi ziendelezwe ili kukuza uchumi wa nchi kupitia sekta hiyo. Naipongeza wizara kwa kuamua kulinda viwanda vya ndani, wizara na serikali nia yake ni kukuza viwanda vya ndani. Nimeona maziwa yetu yanaanza kupata soko kwenye nchi yetu.  . endeleeni hivyo hivyo. Tuwaunge mkono wazalishaji wa maziwa. Nendeni mtafute watu wengine wanaotaka kuanzisha biashara hii ya maziwa nchini na wapeni msaada,  alisema Mbunge wa Simanjiro, James Ole Millya.Akizungumzia mafanikio hayo ya viwanda vipya vya maziwa, Waziri wa Mifugo na Uvuvi, Luhaga Mpina alisema Serikali haitaogopa lawama kulinda rasilimali za nchi, wawekezaji wa ndani, ajira na uvunaji mapato ya serikali.Aliwahakishia wawekezaji hao na wengine wanaotaka kuwekeza kwenye sekta hiyo kutembea kifua mbele kwani hakuna mtu yeyote atakayechezea tena soko lao kwa sasa nchini.Alisema kutokana na mipango mizuri ya wizara yake, mitamba bora yenye mimba itaendelea kupatikana kutosheleza mahitaji ya viwanda.Alisema tangu wizara ianzishe  Operesheni Nzagamba  ilikubali lawama kutoka kwa baadhi ya watu na kama wasingekuwa wavumilivu, leo viwanda vipya 15 vya maziwa visingekuwepo.Alisisitiza kuwa hatua ambazo zimekuwa zikichukuliwa na wizara hiyo hazikulenga kumwonea mtu bali zililenga kutengeneza mazingira wezeshi ya biashara hiyo hapa nchini.