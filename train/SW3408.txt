 WACHEZAJI wa timu ya taifa ya Kenya, Harambee Stars, kila mmoja amepata donge nono baada ya kupewa fedha za ziada kiasi cha Sh za Kenya 250,000 (sawa na sh za Tanzania 5,610,000) baada ya kushinda mchezo wa kwanza wa Mataifa ya Afrika, Afcon 2019.Kenya katika mchezo huo iliifunga Tanzania kwa mabao 3-2 katika mpambano mkali na wa kusisimua uliofanyika juzi Alhamisi na kuiwezesha kuibuka na ushindi, licha ya mara mbili kuwa nyuma na kuwa na kazi ya kusawazisha katika mchezo huo. Kwa mujibu wa mpangilio wa bonasi za timu hiyo uliotangazwa na rais wa Shirikisho la Soka la Kenya, Nick Mwendwa, wachezaji wa Harambee Stars kila mmoja alipokea Sh za Kenya 750,000 (Sawa na Tsh Milioni 17) kama posho wakati wa kambi ya mazoezi ya timu hiyo nchini Ufaransa.Inakadiliwa kulikuwa na nyongeza ya Ksh 900,000 (Sawa na Tsh milioni 20 kwa kila mchezaji baada ya kufuzu mashindano hayo, ahadi iyokuwa imetolewa na Naibu Rais wa nchi hiyo, William Ruto.Timu hiyo sasa itapokea kiasi cha Ksh 250,000 kwa kila mchezo itakayoshinda katika mashindano hayo na imebakisha mchezo mmoja dhidi ya Senegal utakaofanyika Jumatatu kusaka nafasi ya kutinga hatua 16 bora. Fedha hizo ni sehemu ya kiasi cha Ksh milioni 244 (sawa na Tsh Bilioni 5) iliyotengwa katika bajeti ya serikali ili kuiwezesha timu hiyo kujiandaa kwa ajili ya maandalizi ya mashindano hayo.