 MAMLAKA ya Udhibiti wa Manunuzi ya Umma-PPRA imeisaidia serikali kuokoa Sh bilioni 46.91 ambazo zingepotea kutokana na kutofuatwa kwa taratibu za manunuzi na usimamizi wa mikataba kuanzia mwaka 2016/18.Fedha zilizookolewa ni kutokana na kuwepo kwa malipo waliyolipwa wakandarasi na watoa huduma kinyume na utaratibu na hivyo taasisi hizo zikielekezwa kurejesha fedha hizo. Hata hivyo, serikali imeiagiza PPRA kuanza utaratibu wa kutekeleza mfumo wa manunuzi ya umma kwa njia ya mtandao (e-procurement), jambo litakaloepusha kupotea fedha nyingi, rushwa na thamani ya fedha kuonekana.Aidha, imeagizwa kuchukua hatua kali kwa yeyote anayehusika na upotevu wa fedha za serikali, ikiwa ni pamoja na kurejesha fedha zilizopotea. Akizungumza katika kongamano la saba la usimamizi katika manunuzi ya umma, Ofisa Mtendaji Mkuu wa PPRA, Leonard Kapongo alisema mamlaka hiyo hufanya ukaguzi kila mwaka kutathmini kiwango cha uzingatiaji wa sheria au ukidhi wa matakwa ya sheria kwa manunuzi yanayofanywa na taasisi za umma.Kongamano hilo lina madhumuni ya kupeana taarifa muhimu, kujadili mambo ya msingi yanayohusu manunuzi ya umma hususani uendeshaji wake na kaulimbiu ni manunuzi katika miradi mikubwa kuelekea uchumi wa viwanda. Alisema ukaguzi wa kwanza wa kutathmini ukidhi wa sheria ulifanyika mwaka 2006/07 ambapo wastani wa ukidhi wa sheria ulikuwa asilimia 39 na kwa sasa wastani uliofanyika 2017/18 umefikia asilimia 74.Kuhusu fedha zilizookolewa alisema ni kutokana na kuwepo kwa malipo waliyolipwa wakandarasi na watoa huduma kinyume na utaratibu na hivyo taasisi hizo zikaelekezwa kurejesha fedha hizo.Alisema pamoja na mafanikio ya kuokoa fedha hizo lakini zipo changamoto zinazoikabili mamlaka hiyo ikiwemo baadhi ya taasisi za umma kutotoa ushirikiano kwa PPRA wakati wa ukaguzi . Akifungua kongamano hilo, Waziri wa Nchi, Ofisi ya Rais Tawala za Mikoa na Serikali za Mitaa (Tamisemi), Selemani Jafo alisema uadilifu ndio msingi wa uzalendo na uwajibikaji katika manunuzi ya umma.