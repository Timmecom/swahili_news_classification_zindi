 Meneja wa TRA mkoani hapa, Arnold Maimu amesema wanaopiga kelele wakipinga kutumia mashine za EFD ni wafanyabiashara wadogo ambao hata mashine hizo haziwahusu.Maimu aliyasema hayo wakati akijibu swali kutoka kwa Waziri wa Uchukuzi Dk Harrison Mwakyembe alilouliza baada ya kufika katika banda la mamlaka hiyo mara baada ya kufungua Maonesho ya Biashara yanayofanyika jijini Mbeya yakiwakutanisha wafanyabiashara wa ndani na nchi jirani ya Kenya.Akiwa katika Banda la TRA Mwakyembe alitaka kujua tatizo juu ya mgogoro wa matumizi ya EFD unaoendelea hivi sasa nchini na pia kama Mamlaka imelitazama kwa jicho lipi suala hilo.Lakini Maimu alisema jambo la kushangaza ni kuwa wafanyabiashara wanaoandamana na kupaza sauti ni wale wasiohusika na mashine hizo kwakuwa biashara zao ni ndogo na hivyo hawakidhi kigezo cha kutumia mashine hizo.Alisema wafanyabiashara wanaopaswa kutumia mashine hizo ni wale tu wenye uwezo wa kuingiza Sh milioni 14 pamoja na wafanyabiashara wote wenye viwanda, biashara za jumla na rejareja, waliosajiliwa na Kodi ya Ongezeko la Thamani (VAT) na wale wote ambao wataamuliwa na Kamishina wa TRA kutumia mashine hizo.Alisema mara nyingi wanaoonekana barabarani na kupinga matumizi ya mashine hizo ni wafanyabiashara ambao hawahusiki na wala hawajatajwa bali wanatumiwa na wafanyabiashara wakubwa. Wanaoandamana barabarani hata hawajatajwa kwenye matumizi ya EFD. Lakini zipo dalili kuwa huenda wafanyabiashara hawa wadogo wanatumiwa na wale wakubwa kwa kuwapotosha.Wao wanashindwa kuingia barabarani kupinga kwakuwa ukweli juu ya mashine hizi wanautambua na pia faida zake. 