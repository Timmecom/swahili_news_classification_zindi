 Naibu Waziri wa Mifugo na Uvuvi, Abdallah Ulega, ameongeza kuwa katika mwaka huu ulioisha jana, Wizara ya Mifugo imeandaa Mkakati wa Kudhibiti Upotevu wa Mapato yanayotokana na mifugo na mazao yake.Kwamba, kupitia mkakati huu, Serikali imeendesha  Operesheni Nzagamba  ili kulinda rasilimali za mifugo na mazao yake. Utoroshaji wa mifugo na upotevu wa mapato ya Serikali umedhibitiwa na takribani Sh bilioni 15.2 zimekusanywa. Aidha, operesheni hii imedhibiti uingizaji wa dawa za mifugo zisizofaa na zilizopitwa na wakati. Kadhalika, mazao yatokanayo na mifugo yamedhibitiwa.Hata hivyo, kumekuwa na baadhi ya wasiolitakia mema taifa kwa kutoa kila aina ya visingizio kuonesha kuwa, operesheni ni mbaya kwa kuwa awali walikuwa wanufaika wakubwa na sasa wamebanwa na usimamizi wa sheria unaofanywa na Waziri Mpina. Itakumbukwa namna Tanzania ilivyokuwa mithili ya  shamba la bibi  kama ilivyo kwa sekta nyingine ikiwamo ya madini kimsingi, nchi hii ilikuwa ni mazalia, machungio ya mifugo na njia ya kutoroshea kwenda nje ya nchi.Oktoba 16, 2018, Wizara ya Mifugo na Uvuvi chini ya Waziri Mpina, ilianzisha rasmi Mnada wa Kimataifa wa Mpakani wa Kirumi katika Mkoa wa Mara ili kutoa fursa kwa wafugaji nchini kupata soko la uhakika la mifugo. Mnada huo utasaidia kudhibiti utoroshaji wa mifugo mipakani kwenda nchi jirani. Katika kipindi cha mwaka 2018, wizara hiyo imerejesha viwanda vya kusindika mazao ya mifugo vilivyobinafsishwa na kutelekezwa vya TPL Shinyanga, Mwanza Tanneries na Kiwanda cha Maziwa cha Utegi. Aidha, serikali inaendelea kutafuta wawekezaji makini kuviendesha. Dawati la sekta binafsi pia limeanzishwa mwaka jana na Wizara hii ili kuhamasisha sekta binafsi na kuziunganisha na taasisi za fedha kwa ajili ya uwekezaji.Katibu Mkuu wa Uvuvi, Dk Rashid Tamatama anaelezea kwamba kwa sekta ya uvuvi kwa mwaka jana, wizara imetekeleza kazi ya ujenzi wa bandari ya uvuvi. Serikali imesaini mkataba na Mtaalamu Mwelekezi M/S Sering Ingegneria ya nchini Italia akishirikiana na kampuni ya Kitanzania Doch Tanzania Ltd Julai 2, 2018 kufanya upembuzi yakinifu ili kutambua eneo linalofaa kwa ujenzi pamoja na kubainisha gharama za ujenzi. Gharama za kufanya upembuzi yakinifu ni Sh bilioni 1.4 na kazi hiyo itachukua miezi minane.Ujenzi rasmi wa bandari utaanza baada ya kukamilika kwa upembuzi yakinifu. Mwaka 2018 umeingia katika rekodi ya nchi yetu kwa mapambano ambayo hayajawahi kutokea nchini kwa kufanyika operesheni katika maji yote ya nchi na kuleta mafanikio makubwa licha ya upinzani mkubwa kutoka pande mbalimbali. Asilimia 37 ya nchi yetu ni eneo la maji.Operesheni iliyotikisa nchi ni Operesheni Sangara 2018 katika Ukanda wa Ziwa Victoria iliyoibua matukio mengi. Matukio hayo ni pamoja na kukamatwa kwa watu wa kada mbalimbali wakiwamo baadhi ya wanasiasa walishiriki kufadhili na kufanikisha uvuvi haramu. Ikumbukwe pia kuwa, kulitokea mgawanyiko mkubwa wa wananchi na wabunge uliotokea bungeni kuhusu sakata la  samaki wa rula  baada ya kukamatwa samaki wasioruhusiwa kisheria wakipikwa katika mgahawa ndani ya eneo la Bunge. Kwa mtazamo wangu, taharuki hii ilitokea kwa kuwa sheria ilikuwepo toka muda mrefu, lakini ilikuwa haitekelezwi.Operesheni ilifanikiwa kumkamata mvuvi haramu maarufu anayemiliki mitumbwi zaidi ya 1000 maarufu kama Njiwa Pori katika Ukanda wa Ziwa Victoria. Alikutwa na nyavu 23,291 na marobota 25 ya nyavu mpya pamoja na injini zaidi ya 100. Awali, alitozwa na Wizara, faini Sh milioni 250 akakataa na kufikishwa mahakamani alipofunguliwa mashitaka ya uhujumu uchumi (Economic Crime Case No. 10/2018).Alishindwa kesi hiyo na kuamriwa kulipa Sh milioni 306 alipolipa pesa hizo. Njiwa pori anakiri kujihusisha na uvuvi haramu na anakubali kushiriki uvuvi haramu na kumpongeza Waziri Mpina kwa kazi kubwa aanayoifanya huku sasa akikubali kuwa Balozi wa Uhifadhi wa Raslimali za Uvuvi nchini. Aidha, anaulaumu uongozi uliopita kwa kutusimamia sheria kikamilifu za uvuvi katika kipindi cha miongo mingi hali iliyowafanya wavuvi wengi kuvunja sheria na kuendelea kutoa rushwa. Kupitia  Operesheni Jodari  na  Operesheni MATT  katika Ukanda wa Pwani wa Bahari ya Hindi katika maji ya kitaifa, Meli ya Buah Naga No. 1 ilikamatwa kwa makosa ya kukutwa na mapezi na mikia ya papa 30 bila miili, vikiwa na uzito wa kilo 90.Meli haikuwa na hati au cheti cha usalama wa meli na Nahodha alikutwa na Pistol aina ya Bereta pamoja na risasi 10 ambayo haikuwa na kibali chochote, hivyo kuamuliwa kulipa faini ya Dola za marekani 350,000 sawa na Sh milioni 770 za Tanzania. Ilitakiwa kulipa faini ndani ya siku saba. Alikaidi na kupelekwa mahakamani. Mahakama iliamuru kuilipa serikali Sh bilioni mmoja. Meli 19, zilitoroka bila kukaguliwa, hata hivyo, Mamlaka ya Usimamizi wa Bahari Kuu iliitoza faini ya kiasi cha shilingi bilioni moja kila meli. Operesheni nyingine pia zimeandeshwa katika Ziwa Tanganyika, Ukanda wa Pwani ya Bahari ya Hindi, Bwawa la Nyumba ya Mungu na Mtera. Zote hizo, zimekuwa na mafanikio makubwa.Moja ya mafanikio kubwa ya wazi kwa sasa ambayo ni zawadi ya Krismasi na Mwaka Mpya wa 2019 ya Waziri Mpina kwa wavuvi na wadau wa tasnia ya uvuvi nchini, ni kuanza kurejea kwa samaki wakubwa. Hivi karibuni Rais John Magufuli akiwa katika ziara Kanda wa Ziwa Victoria, alisema samaki wakubwa wameanza kurejea. Ndiyo maana mwanzoni nimeanza kwa kusema, mnyonge mmnyongeni haki yake mpeni. Kwa hili, Waziri Mpina amewapa zawadi kubwa na nzuri ya sikukuu za mwisho wa mwaka za Krismasi na Mwaka Mpya 2019. Heri ya Krismasi na Mwaka mpya 2019.