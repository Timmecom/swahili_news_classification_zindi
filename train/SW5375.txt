 WAKULIMA 60 wa vijiji vya Huzi na Chifukulo wilaya ya Chamwino mkoani Dodoma watanufaika na kilimo cha mboga ili kuboresha maisha na kukabiliana na mabadiliko ya tabia nchi.Mradi wa mboga umefadhiliwa na Shirika la Maendeleo la Umoja wa Mataifa (UNDP). Hayo yamebainika wakati wakulima hao walipofanya ziara ya mafunzo katika shamba la mkazi wa Miiko Dodoma, Fred Mwenemile ambaye anaendesha kilimo cha nyanya kwa njia ya umwagiliaji wa kutumia matone.Mmoja wa wakulima hao, Vesi Mazuguni (54) kutoka kijiji Cha Huzi amesema, ziara hiyo imewafumbua macho kwani walikuwa hawafahamu kilimo cha umwagiliaji kina tija kubwa na uzalishaji wa uhakika mwaka mzima. Tukirudi kijijini tutakaa tupange na kuchagua kilimo gani cha mboga kinafaa, shamba ambalo kilimo cha mboga kitafanyika lina ekari 10 na kuna vikundi sita vya watu 10 kila kimoja,  alisema.Elia Paulo (48) alisema wanataka kunufaika kiuchumi na mradi huo na sasa hatua iliyofikiwa na kuanza kuandaliwa kwa shamba. Venance Theodory ambaye ni Katekista wa Kanisa la Anglikana Huzi alisema, wamejifunza jinsi mradi utakavyotekelezwa. Mradi huu utatusaidia kujikwamua na umaskini.  Kwa upande wake mkulima wa nyanya, Fred Mwenemile alisema, alianza kupanda nyanya Septemba mwaka jana. Nilipanda nyanya aina ya eden kwenye shamba la ekari moja na nilivuna tani 50 za nyanya mpaka mwisho wa mavuno,  amesema.Kwa mujibu wa Mwenemile amekuwa akivuna nyanya hizo kila siku ya Jumatatu ambapo huvuna kilo 800 hadi kilo 2,000 na bei ya nyanya hutegemeana na soko.Alisema kwenye shamba hilo alipanda miche 10,000 ya nyama na alianza kuvuna siku 75 baada ya kupanda.Alisema kilimo cha umwagiliaji kina tija kubwa kwani mkulima anakuwa na uhakika wa mavuno. Ofisa kilimo katika Wilaya ya Chamwino, Grace Nyamwanji alisema, wakulima hao wamejifunza jinsi kilimo cha umwagiliaji wa kutumia matone kinavyoendeshwa.Amesema kilimo hicho kina faida kubwa kwani eneo dogo linatumika na mtu moja anaweza kufanya kazi inayoweza kufanywa na watu hata 10. Umwagiliaji huu ni mzuri hutumii nguvu, unafungulia maji unaendelea na shughuli zako baada ya muda uliopanga kumwagilia kuisha unafunga bomba unaendelea na shughuli nyingine,  alisema.Alisema mradi wa umwagiliaji kwenye vijiji vya Huzi na Chifukulo kama usipoingiliwa na itikadi za kisiasa utafika mbali.Ofisa Maendeleo katika Wilaya ya Chamwino, Sophia Swai alisema mradi huo umefadhiliwa na UNDP, baada ya idara ya maendeleo ya jamii kuandika andiko la mradi kwa kuwashirikisha idara ya kilimo na umwagiliaji na kitengo cha nyuki.Alisema mradi huo unajulikana kama kilimo endelevu cha mboga kwa wakulima wadogo ili kuboresha maisha na kukabiliana na mabadiliko ya tabia nchi.Alisema mradi utagharimu kiasi zaidi ya Sh milioni 60 za kufanya mafunzo na kufunga miundombinu ya kilimo cha umwagiliaji kwa njia ya matone.Alisema lengo kuu la mradi ni kuboresha maisha ya jamii ya vijiji vya Huzi na Chifukulo na kuwawazesha kukabiliana na mabadiliko ya tabia nchi.Walengwa ni wawakilishi 60 kutoka katika kaya maskini za Huzi na Chifukulo 30 kila kijiji.