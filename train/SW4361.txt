 BUNGE la Jamhuri ya Muungano wa Tanzania limepitisha kwa kishindo Bajeti Kuu ya Serikali ya mwaka 2019/2020.Bajeti hiyo ilipitishwa mjini hapa jana baada wabunge kupiga kura ya wazi ya kuitwa mbunge mmoja mmoja.Matokeo ya kura yalikuwa kama ifuatavyo: Wabunge waliopiga kura walikuwa 380 ambapo 12 hawakuwepo.Waliosema  Ndiyo  ni 297 sawa na asilimia 78.2 na waliosema  Hapana  ni 83 sawa na asilimia 21.8 Hotuba ya Bajeti iliwasilishwa wiki iliyopita na Waziri wa Fedha na Mipango, Dk Phillip Mpango na mjadala wa bajeti hiyo ulichukua siku saba kabla kuhitimishwa jana.Awali, wakati Waziri wa Fedha na Mipango, Dk Mpango akijibu baadhi ya hoja za wabunge waliochangia, alisema kamwe saini yake haitoweza kutumika kusaini mikataba, itakayoiuza nchi hata kama atatukanwa vipi.Alisema ataendelea na msimamo wake huo, ikiwamo kutosaini mikataba mitatu ya miradi mikubwa inayohusu Zanzibar ambayo wafadhili wake wameweka masharti magumu ya dhamana ikiwemo kutaka kutumia mali za jeshi, mali ya Benki Kuu ya Tanzania (BoT), malikale, mali za kihistoria na za ubalozi kama dhamana ya mkopo.Wakati Dk Mpango akiweka msimamo huo, Waziri wa Nchi, Ofisi ya Makamu wa Rais (Muungano na Mazingira), Januari Makamba amemuomba Spika wa Bunge, Job Ndugai kuhakikisha Bunge hilo haliwi chanzo cha kuweka nyufa kwenye Muungano uliopo wa Tanzania na Zanzibar.Alitoa angalizo hilo kutokana na kauli za baadhi ya wabunge katika mjadala wa kupitisha Bajeti Kuu ya Serikali ya mwaka 2019/20 dhidi ya Dk Mpango, zinazodai waziri huyo ana chuki na roho mbaya dhidi ya Zanzibar.Akihitimisha hoja ya kupitisha bajeti hiyo bungeni jana, Dk Mpango alielezea miradi hiyo mitatu na msimamo wake wa kuisaini hadi majadiliano yanayoendelea yatakapokamilika na ufumbuzi kupatikana, hata kama atatukanwa.Aliitaja miradi hiyo kuwa ni wa barabara ya Wete-Chakechake unaohusisha mkataba baina Benki ya Badea, Saudi Arabia na serikali kwa ajili ya mkopo wenye masharti nafuu wa kutekeleza mradi huo utakaogharimu dola za Marekani milioni 24.4.Alieleza kuwa katika mkopo huo, Benki ya Badea inatakiwa kutoa mkopo wa dola za Marekani milioni 10, Saudia dola za Marekani milioni 11 na Zanzibar itatoa dola za Marekani milioni 3 kwa ajili ya ujenzi wa barabara hiyo.Alitaja mradi mwingine ni wa ujenzi wa Kiwanja cha Ndege cha Abeid Amani Karume (Terminal II) utakaogharimu dola za Marekani milioni 60 zitakazotolewa kama mkopo wa masharti nafuu na Benki ya Exim ya China.Alisema miradi yote hiyo miwili mpaka sasa hajaisaini kutokana na masharti magumu yaliyowekwa na wahisani hayo yanayohusisha kuweka dhamana ya mkopo watakaotoa mali kama vile za jeshi, BoT, malikale, mali za kihistoria na mali za balozi.Alisema katika mradi wa tatu wa ujenzi wa bandari ya Mpigaduri utakaogharimu dola za Marekani milioni 200 unaohusisha pia mkataba wa mkopo wa masharti nafuu kutoka Benki ya Exim, bado uko katika hatua ya uhakiki.Alisema miradi miwili yenye masharti magumu ya dhamana iko katika hatua ya majadiliano ya kidiplomasia ili kurekebisha tatizo hilo na masharti hayo yaondolewe.Alisema pamoja na kuonekana mbaya na kurushiwa kauli mbaya za kila aina, uamuzi wa kutosaini mikataba hiyo pia umeungwa mkono na kamati za kuipitia ambazo zote zinajumuisha wajumbe kutoka Bara na Zanzibar.Alifafanua kuwa mikataba yoyote itakayopitia mikononi mwake lazima ifanyiwe uhakiki ili kuepuka kuingia gharama kubwa zaidi zisizoendana na gharama za mradi.Awali, Januari alisikitishwa na kauli zilizotumiwa na wabunge wengi hasa wa Zanzibar dhidi ya Dk Mpango kuhusu miradi hiyo, na kusisitiza kuwa kauli hizo zimeleta na kuchangia hisia tofauti miongoni mwa jamii juu ya Muungano.Alisema alishangazwa kusikia kauli ya Mbunge wa Bumbwini, Muhammed Amour Muhammed (CUF), akiizungumzia bajeti ya Zanzibar huku akidai kuwa Waziri wa Fedha wa Zanzibar alimuelezea Dk Mpango kama ni mtu mwenye hasada, na mwenye roho mbaya kwa sababu hakusaini miradi hiyo ya maendeleo ya Zanzibar.