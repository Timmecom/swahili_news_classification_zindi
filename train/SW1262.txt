 SERIKALI ilitenga Sh bilioni 54.5 kugharamia mafunzo ya ndani na nje kwa watumishi wa umma nchini katika mwaka 2017/18 pia imetenga Sh bilioni 39.8 katika kipindi cha mwaka 2018/19.Naibu Waziri wa Nchi, Ofisi ya Rais-Utumishi na Utawala Bora, Dk Mery Mwanjelwa ametoa takwimu hizo wakati kijibu swali la Mbunge wa Kuteuliwa, Janeth Masaburi.Masaburi alitaka kujua serikali ina mpango gani wa kutenga fedha kwa ajili ya mafunzo ndani na nje ya nchi kwa watumishi wa umma ili kuwajengea uwezo na kuleta tija kwa Taifa.Dk Mwanjelwa alisema serikali ilitenga fedha hizo katika mwaka wa fedha 2017/18 kutokana na kutambua umuhimu wa kuwapatia mafunzo watumishi wa umma ili kutekeleza majukumu yao kwa weledi na ufanisi.Alisema kwa kutambua hilo, ofisi ya rais, menejimenti ya utumishi wa umma na utawala bora huandaa sera, kanuni na miongozo inayohusiana na mafunzo katika utumishi wa umma na kufuatilia utekelezaji wake.Dk Mwanjelwa alisema, sera ya menejimenti na ajira ya mwaka 1999 na marekebisho yake ya mwaka 2008 kifungu namba 4.8, sera ya mafunzo katika utumishi wa umma ya mwaka 2013 kifungu 4.2 na kanuni za kudumu za utumishi wa umma za mwaka 2009 kifungu G 1 zinasisitiza kuhusu umuhimu wa kila mwajiri katika utumishi wa umma kuandaa na kutekeleza Mpango wa Mafunzo kwa mujibu wa tathmini ya mahitaji ya mafunzo.Alisema serikali imeimarisha ushirikiano na wadau mbalimbali wa maendeleo hususani Australia, India, Japan, China, Indonesia, Jamhuri ya Korea ambapo katikamwaka 2016/17 kupitia wadau hao jumla ya watumishi wa umma 654 walipatiwa mafunzo ya muda mfupi na mrefu katika nchi hizo.Aidha, katika mwaka 2017/18 fursa za mafunzo zilitolewa na washirika hao ziliongezeka hadi kufikia 827.Fursa hizo zimewezesha watumishi wa umma kupata uelewa, ujuzi na maarifa mapya ya kumudu majukumu yao katika kutekeleza majengo la taifa.Akijibu swali la nyongeza la Mbunge wa Rombo, Joseph Selasini (Chadema) aliyeonesha wasiwasi kwamba baadhi ya ajira serikali zinatolewa kikanda au kimikoa.Waziri wa Nchi, Ofisi ya Rais- Utumishi na Utawala Bora, George Mkuchika alisema serikali ya CCM inatoa ajira kwa kuzingatia sifa haifuati mikoa, dini wala ukabila.Alisema serikali inatoa uamuzi wake kwa wakati, mfano katika Mkoa wa Kilimanjaro katika Wilaya ya Rombo waliopigana mmoja amesimamishwa kazi na mwingine yupo katika uchungzi. Pia serikali inafanya uchunguzi kutokana na uwezo na nafasi walizopo watendaji, japokuwa hao ni binadamu lakini wanazingatia msingi ya kazi.