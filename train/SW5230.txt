 MKUU wa Wilaya ya Handeni, Godwin Gondwe ameagiza kampuni ya Don Consultant ichukuliwe hatua kwa kushindwa kukamilisha ujenzi wa mabwawa ya maji safi na salama.Akizungumza na HabariLeo, Gondwe alisema kampuni hiyo ilishalipwa na serikali Sh bilioni mbili kujenga mabwawa hayo mwaka uliopita. Godwe alisema serikali ilitenga Sh bilioni 4.1 kwa ujenzi wa mabwawa hayo katika mji wa Mkata na maeneo ya jirani, lakini wakandarasi hao hakuna walichokifanya mpaka sasa.Alisema mapema mwaka jana Rais John Magufuli aliamuru mkandarasi huyo kujenga mabwawa hayo kwa gharama zake baada ya kutembelea na kugundua mkandarasi huyo kachukua pesa na hakuna kilichofanyika. Takribani mwaka mmoja na miezi mitatu tangu Rais Magufuli amtake mkandarasi huyo kurejea kazini kuchimba mabwawa kwa fedha zao baada ya kuchukua sh bilioni 2.8 na hakufanya kilichotakiwa. alisisitiza Gondwe.Alisema serikali ilitenga fedha hizo kwa ajili ya Mji wa Mkata na maeneo jirani kutatua changamoto ya maji katika maeneo hayo. Hata hivyo, wanashangazwa na mkandarasi huyo kutofanya kazi yoyote jambo ambalo limeifanya Kamati ya Ulinzi na usalama ya Wilaya ya Handeni kufika eneo la mabwawa kujionea kama agizo la Rais linatekelezwa.Mkurugenzi wa Halmashauri ya Handeni Vijijini, William Makufwe alisema amekuwa akifanya jitihada na wakandarasi hao kuwahimiza kufanya kazi hiyo kwa bidii lakini wamekuwa wazito kutekeleza jukumu hilo. Wananchi wa mji wa Mkata, akinamama wamekuwa wakitembea umbali mrefu kutafuta maji huku baadhi ya watoto wakitumia usafiri wa baiskeli kubeba maji.