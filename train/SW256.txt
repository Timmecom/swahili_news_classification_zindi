 HIFADHI ya Taifa ya Ruaha imejipenyenza katika vyuo vikuu 20 nchini na itafanya hivyo katika vyuo vingine vyote vilivyobaki; ukiwa ni mmoja wa mkakati wake wa kuwatumia wanazuoni kukuza utalii wa ndani.Viongozi zaidi ya 40 wa Serikali za wanafunzi wa vyuo hivyo vilivyopo katika mikoa ya Dar es Salaam, Mbeya, Iringa, Dodoma na Morogoro walipata fursa ya kuitembelea hifadhi hiyo inayotajwa kama  Urithi wa Tanzania Uliofichika  na kujionea vivutio mbalimbali zikiwemo aina 64 za wanyamapori na zaidi ya aina 500 za ndege.Sehemu kubwa ya hifadhi hiyo kubwa kuliko zote nchini na ya pili kwa ukubwa barani Afrika, ipo wilayani Iringa mkoani Iringa ambako ni kitovu cha utalii kusini mwa Tanzania. Ofisa Utalii wa hifadhi hiyo, Tulindaga George alisema; Shirika kwa kupitia Hifadhi ya Taifa ya Ruaha limeona umuhimu wa kushirikisha wanazuoni kukuza utalii wa ndani. Alisema mbali na kwamba Ruaha ni hifadhi kubwa kuliko zote nchini, umaarufu wake huo bado haujajulikana, hivyo viongozi hao wa serikali za wanafunzi wanatarajiwa kuwa mabalozi wao wazuri katika vyuo wanavyotoka.Mhifadhi Mkuu wa hifadhi hiyo, Izumbe Msindai alisema;  Kwa wastani Hifadhi ya Ruaha inapokea watalii 25,000 kwa mwaka na katiyao, watalii wa ndani ni 9,000 tu huku idadi kubwa inayobaki ni wale wanaotoka nje ya nchi. Alisema katika baadhi ya mataifa, ikiwemo Afrika Kusini ambayo sekta yake ya utalii imepiga hatua kubwa, idadi ya watalii wa ndani ni kubwa kuliko wale wanaotoka nje ya nchi zao, jambo ambalo wangependa kuona likitokea Tanzania.