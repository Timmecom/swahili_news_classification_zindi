 SERIKALI imesisitiza haitafanya makosa katika mpango wa utekelezaji wa mradi mkubwa wa Ukanda Maalumu wa Kiuchumi (SEZ), uliokuwa ujengwe Bagamoyo na kwamba ipo makini kuangalia maslahi ya nchi ya sasa na baadaye.Hayo yalisemwa jana na Mkurugenzi wa Idara ya Habari- MAELEZO, ambaye pia ni Msemaji Mkuu wa Serikali, Dk Hassan Abbas ambapo alisema mradi wa Bagamoyo una vipengele vingi ambavyo vinapaswa kutazamwa kwa kina ikiwemo ujenzi wa bandari, viwanda na mji mwingine wa kisasa karibu na bandari.  Ule mradi una  component  nyingi.Kuna bandari, kuna kujenga mji wa viwanda, kuna kujenga mji mwingine wa kisasa karibu na eneo la bandari. Anapokuja mwekezaji anakupa masharti kuwa eneo la viwanda lote amiliki kwa jina lake kwa miaka yote, sidhani kama serikali iliyo makini itakubali hili, ni sawa na kuuza kipande cha ardhi,  alisema Dk Abbas na kuongeza;  We njoo uwekeze tukuuzie kiwanja uweke kiwanda uzalishe, suala la kumiliki kwa jina lako ardhi ya nchi nyingine kuna taratibu zake. Kwa hiyo niseme kumekuwa na mihemko kidogo kwenye huu mjadala, serikali lazima iangalie maslahi ya nchi kiuchumi kwa faida ya sasa na siku zijazo, kwenye mjadala huu kuna mambo yalishakamilika, lakini upande wa pili wenzetu wakaleta madai mapya. Alitaja baadhi ya masharti yaliyotolewa na wawekezaji hao ni umiliki wa eneo, kwa maana ya ardhi na bahari iwe kwa jina la mwekezaji ; na kuwa umiliki huo utakuwa kati ya miaka 33- 99 mpaka pale mwekezaji atakaporejesha gharama zake. Alisema masharti mengine ni kuwa mwekezaji, ndiye atakayepanga kiwango cha tozo, kukusanya tozo na kusimamia mradi, bila kuingiliwa na mtu yeyote mpaka pale atakaporejesha gharama zake.Masharti mengine ni kuwa katika kipindi chote cha miaka 33- 99 kusiwepo na uboreshaji , upanuzi au ujenzi wa bandari yoyote katika ukanda wa mwambao mwa Bahari ya Hindi kuanzia Tanga hadi Mtwara ili kumpa mwekezaji nafasi ya kurejesha gharama zake.Kauli ya Dk Abbas imekuja kufuatia siku za hivi karibuni, kuzuka mjadala mzito juu ya mradi huo ambao mwanzoni mwa wiki hii ulijadiliwa ndani ya Bunge na kufikia hatua Spika Job Ndugai kushangazwa na hatua ya kusuasua kwa serikali katika utekelezaji wa mradi huo aliosema una faida kubwa kwa nchi.Spika Ndugai alisema hajui nini kimekwamisha ujenzi wa mradi huo uliopangwa kutekelezwa na Kampuni ya China Merchant Holdings International Limited (CMHI). Mchakato wa ujenzi wa bandari hiyo iliyotajwa kuwa kubwa zaidi katika eneo la Afrika Mashariki, ulianza wakati wa utawala wa Serikali ya Awamu ya Nne chini ya Rais mstaafu, Jakaya Kikwete, ukitarajiwa kugharimu zaidi ya Dola za Marekani bilioni 10.Ujenzi huo ulitarajiwa kutekelezwa kwa ufadhili wa Serikali ya Watu wa China na endapo ujenzi wa mradi huo, uliopangwa kuhusisha viwanda, makazi na maeneo ya biashara ungetekelezwa ilielezwa kuwa ungewezesha Tanzania kuwa na uwezo wa kupokea tani milioni 20 za mizigo kwa mwaka, kiasi kilichotajwa kuwa ni mara mbili zaidi ya uwezo wa Bandari ya Dar es Saalam. Hatua hiyo imetajwa na wanaoupigia debe kuwa utaiwezesha Tanzania kushindana na bandari nyingine katika ukanda wa Afrika Mashariki ikiwamo ya Mombasa nchini Kenya.