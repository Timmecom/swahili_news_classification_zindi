 Benki imeendelea kuwa na mali za Sh trilioni moja na kuweza kukuza pato la wenye hisa kwa asilimia 23 kufikia Sh bilioni 190 ikilinganishwa na Sh bilioni 154 iliyorekodiwa mwaka jana. Tuna furaha kubwa kutangaza kwenu mafanikio makubwa ya kifedha ya mwaka 2014 Desemba,  alisema Kaimu Ofisa Mkuu wa Fedha, Issa Hamisi, akizungumza na waandishi jijini Dar es Salaam jana.Alisema kuwa benki hiyo imefanikiwa kupata faida (baada ya kodi) kiasi cha Sh bilioni 57.3 kutoka Sh bilioni 44.2 iliyopatikana mwaka 2013 ikiwa ni ongezeko la asilimia 30, ikilenga zaidi katika ongezeko la amana zenye gharama nafuu.Kwa mujibu wa Hamisi, pia masuala ya ada, kamisheni na mapato ya fedha za kigeni yaliongezeka kwa asilimia 25 hadi kufikia Sh bilioni 38 kutoka Sh bilioni 30.4 kwa mwaka uliopita.Ukuaji huu kwa kiasi kikubwa umechangiwa na kasi ya ukuaji katika shughuli za biashara za fedha za kigeni, bidhaa za biashara ya fedha na ada kutoka kwenye utoaji wa huduma mbadala.Mali za benki zimekua wakati  Gross NPA ratio  ikishuka kutoka asilimia 9.60 kwa mwaka 2013 kufikia asilimia 6.83 mwishoni mwa mwaka uliopita.Benki hiyo pia iliweka mkakati wa miaka mitatu mwanzo wa mwaka huo 2014 ambao ulilenga kujiongezea soko lake la amana sambamba na kufikia nafasi ya uongozi katika malipo.Hamisi aliongeza kuwa benki imeweka mkakati wa kuzidi kujiimarisha na kuimarisha watu wake, shughuli zake pamoja na teknolojia.Alisema benki imeweza kufanyakazi na kampuni bora ya kimataifa katika utoaji ushauri kwenye masuala yajulikanayo kama Enterprise-wide Risk Management, na pia kuweza kurahisisha zaidi ufanyaji wa shughuli zake kwa mwaka huo.Aidha Hamisi aliongeza kuwa benki imeendeleza jitihada za kupanua wigo wa huduma zake kwa kuongeza idadi ya matawi mawili kwenye nchi tatu ambazo zinatoa huduma zake vikiwemo visiwa vya Comoro na Djibouti. Mafanikio haya ni mwangaza tosha katika utendaji wetu wa sasa na siku zijazo .kwa sasa Exim imejenga msingi imara kitu ambacho kinatuhakikishia mafanikio zaidi kwa mwaka huu 2015,   aliongeza.