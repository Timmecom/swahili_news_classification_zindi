 WADAU wa maendeleo na wahisani wanaosaidia miradi ya afya nchini wamepongeza maboresho makubwa yaliyofanywa na serikali nchini katika kuimarisha utoaji huduma, upatikanaji wa vifaa na dawa za kutosha hali inayochangia kupunguza vifo ikiwemo vifo vya wanawake wajawazito na watoto.Kauli hiyo ya wadau wa maendeleo imetolewa mjini Kigoma wakati wa hafla ya kufungwa kwa mradi wa miaka 13 wa afya ua uzazi, mama na mtoto uliokuwa ukilenga kupunguza vifo vya mama wajawazito na watoto wakati wa kujifungua ambapo mradi huo umesaidia kwa kiasi kikubwa kuboresha huduma za afya mkoani humo na kuwezesha kupunguza vifo vya mama wajawazito na watoto.Mkurugenzi Mtendaji wa Shirika la Engender Health Tanzania, Prudence Masako alisema kuwa pamoja na uboreshaji wa maeneo ya utoaji huduma uliofanywa kwa pamoja baina ya serikali na wadau, uhakika wa upatikanaji wa madawa na vifaa tiba lakini uboreshaji wa miundo mbinu ya barabara umekuwa na mchango mkubwa katika kupunguza vifo vya mama wajawazito na watoto mkoani Kigoma.Masako alisema kuwa dhana ya ujenzi wa uboreshaji wa vituo vya afya maeneo ya mbali na hospitali za wilaya na mkoa inatokana na miundo mbinu duni ambapo mama wajawazito na watoto walikuwa wakifia njiani hali ambayo kwa sasa ni tofauti ambapo mgonjwa anayehitaji rufaa anaweza kusafirishwa kwa haraka kwenda hospitali ya wilaya na mkoa kwa matibabu ya kitaalam zaidi.Mratibu wa Shirika la Bloomberg Philanthropies, ambao ndiyo wafadhili wa mradi huo, Dk Godson Maro alisema kuwa mradi umekuwa na mafanikio makubwa na hiyo inatokana na ushirikiano mkubwa ambao serikali imetoa katika utekelezaji wake kuanzia ngazi za zahanati hadi kwa waziri wa afya ambaye amesaidia sana mradi kutekelezwa hadi kufikia mafanikio yaliyopo sasa.Dk Maro alisema kuwa katika utekelezaji wa mradi huo kwa miaka 13 mkoani Kigoma jumla ya vituo vya utoaji huduma 100 vimeboreshwa kwa majengo, uwekaji wa vifaa tiba na elimu kwa watoa huduma 400 ambapo takwimu hizo zinaonyesha kuwa jumla ya vituo afya 13 vimepandishwa hadhi na kuweza kutoa huduma za dharula za upasuaji kwa mama wajawazito.Mratibu wa Miradi ya Afya ya Uzazi kutoka Wizara ya Afya, Maendeleo ya Jamii, Jinsia, Wazee na Watoto, Dk Hamad Makuwani alisema kuwa utekelezaji wa mradi huo umekuwa na mafanikio makubwa na kuwa serikali imetekeleza ujenzi wa vyumba vya upasuaji wa dharula kwenye vituo vya afya nchi nzima lengo ikiwa kusaidia kuokoa vifo vya wanawake na watoto wakati wa kujifungua.