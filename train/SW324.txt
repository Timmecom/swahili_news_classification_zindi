 SHEHENA ya mifuko mbadala ya kubeba bidhaa kutoka nchini Kenya imegundulika kuingizwa nchini kwa njia za magendo na kuikosesha serikali mapato.Imebainika kuwa mifuko hiyo inaingizwa kwa wingi kupitia miji ya mpakani ya Sirari kwa upande wa Tanzania na Isebania kwa upande wa Kenya.Akizungumzia hali hiyo, Meneja wa Kituo cha Forodha Sirari, Martin Kuogwa alisema wanazo taarifa za kuingizwa kwa mifuko hiyo kinyemela na kuwaonya wafanyabiashara wanaofanya vitendo hivyo kuzingatia sheria. Tunawahimiza wafanyabiashara kufuata taratibu za kiforodha kwa kupitisha mizigo bidhaa zao katika Kituo cha Forodha ili kuweza kulipa ushuru na kodi za serikali. Mifuko mbadala inayoingizwa nchini na kupitishwa kisheria tunatoza ushuru mdogo wa Sh 15,000 kwa gunia moja ili iweze kwenda kuwasaidia wananchi kubeba bidhaa. Wale wote watakaobainika wanapitisha bidhaa hizo kupitia njia za panya tutawapiga faini kubwa na kutaifisha bidhaa zao, jambo ambalo litawarudisha nyuma kimaendeleo, tunawaasa kufuata utaratibu wa kulipa kodi kwa ajili ya maendeleo,  alisema meneja huyo.Diwani wa Kata ya Sirari, Nyangoko Paulo alisema halmashauri pamoja na Halmashauri ya Wilaya ya Tarime kuweka mawakala wa kukusanya ushuru wa mazao katika soko la Sirari lakini kuna baadhi ya wafanyabiashara wanakaidi na kuingiza bidhaa kwa magendo. Tunaomba vyombo vya ulinzi na usalama kuimarisha ulinzi ili kuweza kuimarisha ukusanyaji wa mapato ya serikali ili kusaidia utekelezaji wa miradi ya maendeleo na utolewaji wa huduma muhimu za jamii,  alisema diwani huyo.Mkazi wa Sirari, Gimonge Nyagwisi akizungumza na mwandishi wa habari hizi alisema ingawa nchi inahitaji mifuko mbadala baada ya kupiga marufuku matumizi ya mifuko ya plastiki ni vizuri kama mamlaka zitadhibiti mifuko kutoka nchi jirani isiingie bila kulipiwa kodi. Suala hili ni fursa kwa Watanzania kujipatia ajira na kipato kwa kutengeneza mifuko mbadala hapa nchini na kama itaingia kutoka nje basi ipite katika njia muafaka ili nchi iweze kupata mapato na kuinua uchumi,  alisema Nyagwisi.