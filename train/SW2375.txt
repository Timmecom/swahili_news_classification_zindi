 SERIKALI imepokea mashine 62 za kusafisha damu, kwa wagonjwa wa figo nchini zenye thamani ya Sh bilioni 1.5, hatua itakayowezesha kuongeza idadi ya mashine hizo nchini.Mashine hizo ni msaada kutoka Serikali ya Saudi Arabia, kupitia Kituo chake cha Misaada ya Kiutu kwa Binadamu King Salman Humanitarian Aid & Relief Centre. Balozi wa Saudi Arabia nchini, Ahmed Bin Saleh Alghamdi alikabidhi mashine hizo jana Dar es Salaam kwa Naibu Waziri wa Afya, Maendeleo ya Jamii, Jinsia Wazee na Watoto, Dk Faustine Ndugulile.Akizungumzia msaada huo, Dk Ndugulile amesema kuna ongezeko la wagonjwa wa figo nchini ambapo huduma ya kusafisha damu kwa mgonjwa mmoja hutakiwa kufanywa mara tatu au nne kwa wiki huku idadi ya mashine ikiwa chache.Alisema vipo baadhi ya vituo vinavyotoa huduma ya usafishaji wa damu, ni huduma ya maisha kwa mgonjwa kwa kuwa lazima sumu zilizopo katika figo kuondolewa.Alizitaja hospitali ambazo kwa sasa zimekuwa zikitoa huduma hiyo ya kusafisha damu kuwa ni Hospitali ya Taifa Muhimbili (MNH), Hospitali ya Rufaa ya Mbeya, Bugando, KCMC na hospitali nyingine za binafsi. Muhimbili ina mashine 42 kwa sasa, hutoa huduma ya kusafisha damu mara tatu kwa siku na siku sita kwa wiki, hivyo bado mzigo ni mkubwa,  alisema Dk Ndugulile na kuongeza kuwa kwa sasa mashine zilizopo nchini ni 275.Alisema kwa mashine zilizotolewa zitaweza kupelekwa katika mikoa ya Tanga, Mwanza, Kigoma, Kagera, Iringa, Unguja, Zanzibar na hata Mtwara ili wale wagonjwa ambao wamekuwa wakisafiri kwa ajili ya kupata huduma hiyo Dar es Saalm waweze kuipata huko walipo.Kadhalika alisema watatoa mafunzo kwa wataalamu waliopo mikoani ilikuweza kutoa huduma hiyo kwa ufasaha, lengo kubwa ni ili hospitali za ngazi yamkoa kuwa na mashine za aina hiyo.Kuhusu gharama za matibabu ya figo alisema ni kubwa ambapo ni changamoto katika kupambana na magonjwa yasiyoambukiza, kwa kuwa ni ugonjwa wa kudumu.Alisema serikali ina mpango wa kuzindua Mpango wa Taifa wa Magonjwa Yasiyoambukiza, ukiwa na programu ya kutoa mafunzo kwa jamii kuhusu namna ya kubadili mfumo wa maisha kwa kuwa magonjwa hayo yameanza kuonekana kwa vijana wadogo na hiyo inatokana na mfumo mzima wa kutofanya mazoezi na kula vyakula sahihi.Aidha alisema licha yakuwepo kwa huduma ya kusafisha damu pia kuna upandikizaji wa figo ambao hufanyika katika Hospitali ya Muhimbili, Dar es Salaam na ya Benjamin Mkapa iliyoko Dodoma na hadi sasa wagonjwa 40 wameshapandikizwa.Alisema upandikizaji wa figo lazima kiungo hicho kiendane na mgonjwa anayepewa ambapo kutibiwa nje ya nchi ni Sh milioni 100 kwa mgonjwa mmoja na kwa nchini hufanyika kwa Sh milioni 20 kwa mgonjwa mmoja, hivyo serikali kuokoa Sh milioni 80 ambazo zingetumika kwa ajili ya kupelea mgonjwa nje ya nchi.Dk Ndugulile alisema kwa wagonjwa ambao hawatapandikizwa, ndio ambao husafishwa damu na kwa awamu moja huweza kuchukua saa mbili hadi tatu na kumgharimu mgonjwa Sh 250,000 kila awamu hivyo ni sawa na mgonjwa kutakiwa Sh 1,000,000 kwa wiki. Lengo ni kushusha gharama za matibabu.Balozi wa Saudi Arabia, Ahmed Bin Saleh Alghamdi alipongeza jitihada mbalimbali zinazofanywa nchini kwa ajili ya kuimarisha na kuboresha afya na kwamba wataendelea kusaidia katika nyanja mbalimbali nchini.Alisema wanaamini kuendelea kuimarisha ushirikiano na Tanzania kwa kuwa ni sekta muhimu lakini pia wataendelea kutoa sio kwa sekta ya afya pekee hata kwa sekta ya elimu, lengo likiwa ni kwa kuboresha zaidi.