 BAADA ya ukarabati wa mabilioni ya fedha kwenye Kiwanja cha Ndege cha Kimataifa cha Kilimanjaro (KIA) kinachomilikiwa na serikali kwa asilimia 100 kupitia kampuni yake ya KADCO, sasa ndege 10 aina ya Boeing 737 zinaweza kutua kwa wakati mmoja.Mkurugenzi Mwendeshaji na Ufundi wa KADCO, Martin Kinyamagoha ameyasema hayo wakati wa siku ya kuadhimisha usafiri wa anga duniani ambayo hufanyika kila mwaka Desemba 7 na kampuni hiyo iliadhimisha kwa kufanya usafi, kutoa misaada kwa vituo vya watoto yatima katika Mji wa Boma wilayani Hai, mkoani Kilimanjaro.Kinyamagoha alisema mbali ya kutua kwa ndege 10 kwa wakati mmoja pia njia za kuruka na kutua ndege zimeongezwa na kufikia njia mbili ambazo ndege zina uwezo wa kuruka na kutua bila ya kusubiriana kama zamani.Alisema kutokana na mafanikio ya ukarabati wa KIA kwa sasa wageni wameongezeka kutoka 614, 167 hadi wageni 832,477, wengi wao wanatoka moja kwa moja katika nchi za bara Asia, Ulaya, Amerika Kusini na Kaskazini bila ya kupitia nchi jirani.Mkurugenzi huyo alisema na kutoa mfano kuwa juzi wageni 200 raia wa Israel walitua KIA kutoka katika nchi yao moja kwa moja na kuja nchini kutalii. Zamani wageni hao walikuwa hawawezi kuja kwa wingi namna hiyo mpaka wapite nchi jirani ya Kenya.Akizungumzia mapato alisema yameongezeka kutoka Sh bilioni 11 mwaka 2011 hadi kufikia Sh bilioni 23 mwaka jana. Kinyamagoha alisema kuwa mapato hayo yanaweza kuongezeka zaidi kwa kuwa wageni wamekuwa wakiongezeka kila kukicha na mashirika ya ndege yamekuwa yakiongezeka pia kutua katika uwanja huo wa kisasa Afrika Mashariki.Aliyataja mashirika hayo ni pamoja na Kenya Airways, Turkish Airlines, Qatar Airways na Fly Dubai pamoja na idadi za ndege kuongezeka. Alisema katika kujilinda na majanga ya moto uongozi wa KADCO umefanikiwa kununua magari makubwa matatu mapya ya zimamoto yenye uwezo wa kubeba lita za maji 10,000 kila moja kwa kutumia mapato ya ndani.Ukarabati huo haukuishia hapo tu bali ulienda zaidi hadi katika maegesho ya ndege, jengo la abiria nalo lilikarabatiwa na kufanyiwa ukarabati kwani jengo la awali lilikuwa na uwezo wa kuchukua abiria 500,000 tofauti na baada ya ukarabati jengo hilo lina uwezo wa kubeba abiria milioni 1.2 kwa wakati mmoja.Meneja Biashara na Masoko wa KADCO, Christine Mwakatobe alisema kuwa uwanja wa KIA umepata tuzo mbalimbali kutokana na kazi nzuri ya kukitangaza kiwanja hicho kitaifa na kimataifa.Mwakatobe alisema miongoni mwa tuzo hizo zimekuwa zikipatikana katika kushindanisha viwanja vilivyopo barani Afrika ikiwemo kiwanja cha Julius Nyerere na Jomo Kenyatta.Alisema mwaka 2013 KIA ilizawadiwa tuzo mbili za ushindi za kukitangaza kiwanja, mwaka 2014 uwanja wa KIA ulipata tuzo tena mbili za kuutangaza uwanja huo kama zile za mwaka 2013 na mwaka 2015 uwanja wa KIA ulifanikiwa kupata tuzo moja kwa ajili ya kiwanja bora chenye kujitangaza Afrika.Mwakatobe alisema KADCO pia inajihusisha na utunzaji wa mazingira na ina kitalu cha miti cha kudumu ambacho miti yote inayopandwa inatoka kwenye kitalu hicho.Meneja wa ulinzi na usalama wa KIA, Justine Kisusi alisema wamehakikisha biashara ya dawa za kulevya na utoroshwaji wa nyara za serikali unakoma.Kisusi alisema kwa sasa kikosi hicho kimeimarishwa zaidi na wafanyakazi wake wanafanya kazi saa 24 na baadhi ya waajiriwa wapya wa sasa wamepata mafunzo ya kiutendaji katika Chuo cha Polisi Moshi (CCP), lengo ni kuboresha ufanisi wa kazi.Alisema uwanja wa KIA una mbwa watano, wanne wakiwa ni kwa ajili ya kukagua uvushaji na uingizaji wa dawa za kulevya na mbwa mmoja kazi yake ni kunusa na kugundua vilipuzi.