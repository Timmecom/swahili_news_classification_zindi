 UONGOZI wa timu ya Ruvu Shooting umetamba kutumia vema dirisha dogo kusajili wachezaji watano kwa ajili ya kuimarisha kikosi hicho kwenye Ligi Kuu Tanzania Bara inayoendelea. Akizungumza na gazeti hili Ofisa habari wa klabu hiyo, Masau Bwire alisema wachezaji hao ni mahitaji yaliyotolewa na benchi la ufundi baada ya kuangalia changamoto walizozipata kwenye michezo iliyopita. Tupo kwenye hatua za mwisho kukamilisha usajili wa wachezaji watano wanaohitajika kwenye kikosi kulingana na mahitaji ya benchi la ufundi yaliyotolewa kuboresha kikosi ilikufanya vizuri na kubaki katika nafasi za juu,  alisema Bwile Alisema wanajua msimu huu timu nne zitashuka daraja hivyo wanazidisha makali kama waliyoonesha kwenye michezo iliyopita dhidi ya Azam FC, KMC, na Yanga ambazo walizifunga na kujikusanyia pointi tisa. Pia alisema wachezaji wote wanaotarajiwa kujiunga na kikosi hicho wanatoka kwenye timu zinazoshiriki ligi kuu na wamefanya hivyo kwa kuwa wana uwezo wa kuhimili changamoto na upinzani uliopo.Shooting kwa sasa inashika nafasi ya 16 kwenye msimamo wa ligi wakiwa na jumla ya pointi 15 baada ya kucheza michezo 13 huku bingwa mtetezi Simba akiongoza kwa pointi 28 kabla ya mchezo wa jana dhidi ya KMC.