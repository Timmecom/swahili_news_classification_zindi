 WATUMISHI 12 kutoka idara mbalimbali za Halmashauri ya Wilaya ya Ulanga, mkoani Morogoro wamesimamishwa kazi na tayari wameshakamatwa na vyombo vya dola kwa ajili ya uchunguzi wa tuhuma zinazowakabili za ubadhirifu wa Sh bilioni 2.98 zikiwemo za miradi ya maendeleo wakisubiri kufi kishwa mahakamani.Kufuatia kusimamishwa kazi kwa watumishi hao, uongozi wa Mkoa umewahamisha watumishi wengine kutoka Halmashauri za Wilaya za Morogoro na Mvomero ili kuziba pengo hilo kwa ajili ya kuiwezesha Halmashauri ya Ulanga kuendelea kutoa huduma. Mkuu wa Mkoa wa Morogoro, Dk Stephen Kebwe alisema hayo mbele ya madiwani na watumishi wengine wa halmashauri hiyo, wakati wa kikao maalumu cha Baraza la Madiwani cha kuwasilisha taarifa ya matokeo ya uchunguzi ya utendaji usioridhisha wa halmashauri hiyo.Tume Maalumu ya Uchunguzi iliyoundwa na Katibu Mkuu, Ofisi ya Rais, Tawala za Mikoa na Serikali za Mitaa (OR   TAMISEMI), ilipendekeza Mkuu wa Mkoa kuiwasilisha taarifa hiyo ya matokeo ya uchunguzi mbele ya Baraza hilo la Madiwani kwa hatua zaidi kwa vile baraza hilo ndilo lenye mamlaka kuhusu utendaji mzima wa halmashauri na masuala ya utumishi kwa jumla.Dk Kebwe alitumia fursa hiyo kuwataka madiwani kujitathmini na kujipanga upya katika kusimamia fedha na rasilimali nyingine za halmasauri yao kama ambavyo mwongozo wa serikali unaeleza.  Ninachojiuliza hapa ni kwanini ubadhilifu wote huu unatokea na Baraza la Madiwani lipo. Mjitathmini na kujipanga upya kusimami fedha za halmashauri wakati serikali inaendelea kulifuatilia suala hili,  alisema Dk Kebwe. Alisema watumishi waliosimamishwa kazi na Waziri wa Nchi, Ofisi ya Rais-Tamisemi Selemani Jafo ni kutokana na kuwa na tuhuma za ubadhirifu wa zaidi ya Sh bilioni 2. 9.Alisema watendaji hao wanatoka katika Idara za Fedha, Afya, Maji, Tehama, Ununuzi na Biashara na ili kuwezesha shughuli za utoaji wa huduma kuendelea, serikali ya mkoa imelazimika kuchukua hatua za kuwahamishia wilayani humo baadhi ya watumishi ili kuziba pengo.  Tumewahamishia hapa Ulanga wahasibu watatu, Ofisa wa Tehama, Maji, Ofisa Manunuzi na wengine ili kuziba pengo la watumishi 12 waliosimamishwa kazi ili kuwezesha shughuli za utoaji wa huduma kuendelea,  alisema Dk Kebwe.Naye Katibu Tawala wa Mkoa wa Morogoro, Clifford Tandari aliwakumbusha madiwani hususani wa Kamati ya Fedha, Uongozi na Mipango kuchukua nafasi zao pindi wanapogundua kuna harufu ya ubadhirifu wa fedha za serikali ili Mkoa nao uweze kuchukua hatua stahiki mapema. Mwenyekiti wa Halmashauri ya wilaya hiyo, Furaha Lilongeli alisema amefarijika kwa hatua zilizochukuliwa na serikali katika kuokoa fedha za halmashauri hiyo na kuahidi kwa niaba ya baraza hilo kuyachukua na kuyatekeleza mara moja mapendekezo yaliyotolewa na Tume Maalum ya Uchunguzi.Naye Mkurugenzi Mtendaji wa Halmashauri ya Wilaya ya Ulanga, Yusufu Semuguruka aliema kama mtendaji wa halmashauri hiyo amepokea kwa utulivu tuhuma hizo hata hivyo anaamini vyombo husika vitafanya uchunguzi na ukweli utabainika. Kwa upande wake, Mbunge wa Jimbo la Ulanga, Goodluck Mlinga aliishukuru serikali kwa hatua ilizozichukua kuhusu sakata hilo, akidai si geni kwani limekuwa likijadiliwa mara kwa mara katika vikao vya baraza hilo bila hatua kuchukuliwa. Tamisemi ilifanya uchunguzi katika Halmashauri ya Wilaya ya Ulanga kuanzia Novemba 13 hadi 23, mwaka jana.