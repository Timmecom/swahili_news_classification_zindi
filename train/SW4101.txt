 BENCHI la ufundi la Azam FC limepania kufanya makubwa kwenye mechi zake za michuano ya Kombe la Shirikisho Afrika hivyo wamepanga kuongeza dozi ya mazoezi kabla ya kucheza mchezo wao ujao dhidi ya Triangle Unite ya Zimbabwe. Azam ambao wamepenya hatua ya kwanza baada ya kuwasambaratisha Fasil Kanema ya Ethiopia kwa jumla ya mabao 3-2 watacheza mchezo wa kwanza na Triangle Septemba 13 katika Uwanja wa Chamazi. Kama Azam FC watawatoa Triangle watatinga hatua ya mtoano kutafuta nafasi ya kutinga hatua ya makundi. Akizungumza na gazeti hili, msemaji wa Azam , Jaffar Maganga alisema kuwa katika kipindi hiki cha ligi kusimama kupisha kalenda ya Fifa,benchi la ufundi la timu hiyo lipo kwenye programu maalumu ya mazoezi kuhakikisha timu inazidi kuimarika. Alisema kuwa moja ya programu hizo ni kucheza mechi ya kirafiki ambapo leo watacheza na Transit Camp kwenye Uwanja wa Azam Complex Chamazi.  Tumeshaanza mazoezi kujiandaa na mchezo huo ambao tunahitaji kufanya vizuri na kufanya vizuri kunategemea na maandalizi, tumepanga kufanya vizuri katika mechi zetu mbili nyumbani na ugenini ili tuweze kusonga mbele.  Jumapili (leo) tunatarajia kuwa na mchezo wa kirafiki katika uwanja wetu wa Chamazi, lengo la mchezo huo ni mwalimu kuangali kikosi chake, kujua wachezaji wake wameelewa vipi maelekezo yake,  alisema Maganga.