 SERIKALI imeanza kutekeleza mkakati wa kupanga miji yote ambayo imetangazwa kwenye gazeti la serikali kwa kuandaa mipango ya majiji, manispaa na miji.Waziri wa Ardhi, Nyumba na Maendeleo ya Makazi, William Lukuvi alisema hayo jana bungeni alipokuwa akijibu swali la Mbunge wa Kasulu Mjini, Daniel Nsanzugwanko aliyehoji kwa nini serikali isije na mkakati endelevu wa kupanga miji yote ambayo imetangazwa kwenye gazeti la serikali.Alihoji pia kwa nini serikali inatoa hoja kuwa kazi ya kupima na kupanga miji ni ya halmashauri wakati inajua kwamba halmashauri nyingi nchini hazina nguvu za kipesa kufanya kazi hiyo. Je, ni lini serikali itasaidiana na halmashauri ya mji wa Kasulu kupanga mji huo? Akijibu swali hilo, waziri Lukuvi alisema serikali imeainisha upya maeneo yote ambayo yameiva kuendelezwa kimji kwa ajili ya kuyatangaza katika gazeti la serikali kuwa maeneo ya mipango.Alisema kwa mujibu wa Kifungu Na.7(1) na (5) cha Sheria ya Mipangomiji Na.8 ya mwaka 2007, jukumu la kupanga na kupima miji ni la Mamlaka za upangaji ambazo ni halmashauri za majiji, manispaa, miji na mamlaka za miji midogo.Alisema serikali imeendelea kuzisaidia halmashauri kupanga na kupima miji yao kwa kushirikiana na wadau mbalimbali wa maendeleo. Waziri Lukuvi alisema mwaka 2008 serikali iliandaa mpango wa muda wa kati wa matumizi ya ardhi wa mji wa Kasulu (Interim Land Use Plan) wa miaka 10 (2008/18) ambao ulikuwa unatumika kupunguza na kusimamia uendelezaji wa mji huo.Alisema mpango huo uliisha muda wake mwaka 2018 na kuwa ni jukumu la Halmashauri ya Mji wa Kasulu kuanza mchakato wa kuandaa mpango kabambe wa kuongoza na kusimamia uendelezaji wa mji huo.