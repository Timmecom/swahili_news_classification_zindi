 Fainali hizo zimepangwa kufanyika Juni 2, mwaka huu kwenye Uwanja wa Sheikh Amri Abeid, Arusha.Dilunga ambaye amekuwa kwenye kiwango cha juu tangu kuanza kwa msimu huu ameeleza kuwa wengi wamekuwa wakiitazama Singida kama timu iliyowatoa Yanga kwenye robo fainali na inapewa nafasi kubwa kutokana na hilo kitu ambacho si sahihi.Aliongeza kuwa, ingawa Singida ni timu iliyopanda Ligi Kuu msimu huu na kuonesha ushindani wa kutosha lakini siyo kigezo cha kuonekana wanaweza kuibuka mabingwa mbele yao. Unajua Singida siyo timu ngeni kwetu, watu waelewe kwamba tulishakutana nayo mara mbili msimu huu kwa hiyo tunawafahamu na isitumike kigezo cha kuwatoa Yanga ikaonekana kama inaweza kupata ubingwa mbele yetu. Ila niseme tu, wao wamepambana kufika hapo ina maana wapo vizuri kwa hiyo na sisi tunajipanga zaidi na zaidi ili kuhakikisha tunafanya vizuri katika mchezo huo wa fainali,  alisema Dilunga aliyefunga mabao mawili katika ushindi wa mabao 2-0 kwenye nusu fainali dhidi ya Stand United.Kabla ya kukutana kwenye fainali hiyo tayari timu hizo zilishakutana mara mbili kwenye Ligi Kuu ambapo katika mechi ya kwanza iliyopigwa Manungu, Morogoro zilitoka suluhu na ile ya marudiano kwenye uwanja wa Namfua, Mtibwa ilishinda kwa mabao 3-0.