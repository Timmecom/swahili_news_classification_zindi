 RWANDA imeshika nafasi ya pili kwa umaarufu Afrika katika kuandaa mikutano na makongamano ya kimataifa. Shirika la Kimataifa la Uandaaji Mikutano (ICCA) imeeleza kuwa Afrika Kusini imeshika nafasi ya kwanza.Mwaka jana Kigali ilishika nafasi ya tatu ikitanguliwa na Cape Town na Morocco. Taarifa iliyotolewa na ICCA, inajikita katika idadi ya mikutano iliyofanyika kwa mwaka katika nchi tatu tofauti na zaidi ya washiriki 50 ambapo mwaka jana Kigali ilikuwa mwenyeji wa mikutano 26.Kwa sasa Rwanda ina wajumbe 4,000 wanaoshiriki mkutano wa Mabadiliko Afrika 2019 pamoja na mkutano wa mwaka wa maofisa uhusiano Afrika. Akizungumzia nafasi hiyo, Ofisa Mtendaji Mkuu wa Taasisi ya mikutano Rwanda, Nelly Mukazayire alisema nchi hiyo ina lenga kufanya vizuri zaidi katika nyanja hiyo katika mwaka ujao.Alisema Rwanda imepokea wageni 38,745 mwaka jana, ikiwa ni ongezeko la mwaka 2017 walipopokea wajumbe 28,308 kwa kuingiza asilimia 20 ya mapato ya utalii kwa kuingiza dola milioni 56 mwaka 2018 na mwaka huu wamepanga kuingiza dola milioni 88.