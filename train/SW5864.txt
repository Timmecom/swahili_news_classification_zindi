 TAASISI ya Magonjwa ya Saratani ya Ocean Road jijini Dar es Salaam, imepunguza idadi ya rufaa za wagonjwa kwenda nje ya nchi baada ya kununua mashine mbili za kisasa, hivyo sasa wagonjwa wengi watatibiwa nchini.Rufaa hizo ni kutoka 146 mwaka 2015/ 2016 hadi kufikia rufaa 44 katika mwaka 2017/18 na kuanzia Julai hadi Desemba mwaka jana rufaa zikiwa 10. Akizungumza jana Dar es Salaam, Mwakilishi wa Mkurugenzi Mkuu wa taasisi hiyo, Daudi Maneno ambaye ni Mkurugenzi wa Mipango alisema mafanikio hayo yametokana na mashine hizo za tiba, zilizonunuliwa na serikali kwa gharama ya Sh bilioni 9.5.Maneno alisema mashine hizo za kisasa, zinatibu kwa teknolojia ya juu zaidi na matokeo yake yamekuwa yakiwa ya ukweli zaidi na yenye ufanisi mkubwa. Aidha, alisema mashine hizo zimepunguza muda wa mgonjwa kusubiri kuanza tiba baada ya vipimo kutoka wiki 12 katika mwaka 2015 na kufikia wiki sita na kwa sasa kufikia chini ya wiki nne ndipo mgonjwa aanze tiba. Hatua hiyo imeweza kuwapunguzia wagonjwa maumivu ya muda mrefu, lakini pia malalamiko,  alisema Maneno. Aliongeza kuwa taasisi imejiwekea mpango mkakati wa miaka mitano, ili kuwa na kiwango bora kitaifa kikanda na kimataifa katika kutoa huduma bora za kudhibiti saratani. Alisema taasisi hiyo wameboresha kwa kuanzisha huduma za mionzi ya ndani ya koo ya njia ya chakula, hatua iliyotokana na kununua kifaa ambacho kinaweza kutoa huduma hiyo.Kifaa hicho kinapatikana Tanzania peke yake miongoni mwa nchi za Afrika Mashariki. Kuhusu dawa, alisema upatikanaji wake umeimarishwa baada ya serikali kuongeza bajeti ya dawa kutoka Sh milioni 790 hadi Sh bilioni saba katika mwaka 2015/18, asilimia nne na sasa kufikia Juni 2018 ilikuwa asilimia 95. Alisema pia wameongeza idadi ya saratani za kufanyiwa uchunguzi wa awali, kutoka mbili na sasa tano ambazo ni saratani za mlango wa kizazi, matiti, tezidume, sakoma na saratani ya ngozi.Kadhalika, imeanzisha kitita cha uchunguzi wa saratani 11 ambazo ni saratani za mlango wa kizazi, matiti, kaposa, tezi, ngozi, utumbo, ini na kibofu cha mkojo ili kutolewa kwa watu na kupata udhibiti wa saratani mapema kabla ya kufika hatua hatarishi. Vile vile alisema katika kipindi cha miaka mitatu, taasisi imeongeza utoaji huduma kutoka mikoa mitatu hadi nane kwa mwaka kwa kuzuia saratani kutoka watu 862,000 kwa mwaka na kufikia watu 30,000 kila mwaka.Aidha, imelaza wagonjwa wa saratani kwani kuna vitanda 270, kutoa huduma kwa wagonjwa wa nje, kuna huduma pia kwa wagonjwa wa bima ya afya na hata wanaokuja kulipia gharama za tiba. Pia kuimarisha huduma za kinga za saratani kwa kuanzisha chanjo ya Homa ya Ini (Hepatitis B).Alisema pia imeboresha huduma za themorapy ikihudumiwa wagonjwa 100 kwa sasa kwa wakati badala ya 40 ilivyokuwa awali, kufanya uchunguzi na tiba na kuanzisha upimaji wa moyo kwa kushirikiana na Taasisi ya Moyo ya Jakaya Kikwete (JKCI) kwa tiba na uchunguzi wa magonjwa ya moyo