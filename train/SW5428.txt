 TAKWIMU kutoka Hospitali ya Taifa Muhimbili (MNH) zinaonesha kuwa kuna wastani wa wagonjwa wa Ukimwi 10,123, lakini ni wagonjwa 3,534 ndio ambao wako kwenye kliniki ya ugonjwa huo pamoja na kupatiwa dawa na wengine 165 wameacha kutumia dawa.Kwa mujibu wa ripoti ya sasa ambapo hospitali hiyo imejiwekea utaratibu wa kuwa na ripoti kila baada ya miezi mitatu yaani mara nne kwa mwaka, kwamba kuna wagonjwa ambao wanaacha dawa za kupunguza makali ya Virusi Vya Ukimwi kutokana na sababu mbalimbali, ikiwa ni pamoja na kukimbilia kwenye maombi wakiamini kupona na wengine kutumia tiba mbadala kama vitunguu saumu.Aidha, sababu nyingine za wagonjwa kuacha dawa zimeelezwa kuwa ni unyanyapaa kwenye jamii na vifo vinavyotokana hasa na kutozingatia matumizi sahihi ya dawa. Mkuu wa Kitengo cha Magonjwa ya Kuambukiza, Dk Amina Mgunya akizungumza na gazeti hili hivi karibuni, alisema bado kuna watu wanaacha kutumia dawa za kupunguza makali ya VVU matokeo yake wakizidiwa hurudi hospitali wakiwa katika hali mbaya na wengine kupoteza maisha kabisa. Watu kutokubaliana na hali na kuona soni kuja kliniki, kukimbilia kwenye tiba mbadala hasa tiba lishe kwa sasa mambo ya kutumia vitunguu saumu imeshika kasi wanaacha kumeza dawa, jambo ambapo linasababisha afya zao kuharibika,  alisema Dk Mgunya. Alisema baadhi ya wagonjwa wanakwenda kwenye maombi wanaamini wamepona hivyo hawaendelei kutumia dawa. Siku hizi serikali imeweka utaratibu ambao watu wakigundulika wameathirika na ugonjwa huo huanzishwa dawa papo hapo na zinawasaidia sana lakini shida ni hawa ambao wanaacha dawa, wengine wanakuja kwenye hatua ya nne wanakua wapo vibaya sana na magonjwa nyemelezi kwani kinga inakua chini sana,  alisema. Aidha, alisema sababu nyingine ni watu wameambiana kuwa dawa za kupunguza makali ya VVU zinaua figo, jambo ambalo sio sahihi.  Nina mgonjwa mmoja amegoma kabisa anasema ana uhakika kuna mtu kaua figo zake kwa kutumia dawa hizi,  alisema daktari huyo.