 KITU ambacho kinaendelea kulila soko la fi lamu hadi sasa, ni wasanii wenyewe hasa wale wenye majina makubwa kutokubali kubadilika, kuona kama kile kinachoendelea ni ndoto ambayo dakika chache watazinduka.Nimekuwa nikipata nafasi ya kuhudhuria vikao mbalimbali vya wasanii, kukutana na wasanii mmoja mmoja na kuongea nao kama marafiki muda mwingine nilitembelea soko la filamu Kariakoo na kujionea hali halisi. Lakini kikubwa ambacho nimekigundua kwamba hali ya kwenye vikao, maisha halisi ya wasanii pamoja na hali ya soko ni vitu vitatu tofauti, yaani havifanani kabisa.Kwa ufupi hali ya soko la filamu za kitanzania ni baya sana, tena kiasi cha maduka kufungwa kila siku na kufunguliwa maduka ya filamu za kutafsiriwa zilizochezwa nje. Lakini nikagundua kwamba wateja wa filamu za kizungu ni wengi sana, tena wengi kuliko kawaida hii inamaanisha Watanzania wengi tuna utamaduni wa kuangalia filamu ndio maana maduka yanaongezeka.Wauzaji wa maduka ya filamu Kariakoo wanakwambia miaka miwili nyuma, filamu za Tanzania zilikuwa zikibebwa maboksi kwa maboksi kupelekwa nchini Kenya, Burundi, Demokrasia ya Congo na nchi zingine. Lakini safari hii filamu zinazopelekwa huko ni zile zilizotafsiriwa kwa Kiswahili, tena wanahitaji zilizotafsiriwa na watu kutoka Tanzania, yaani ikiwa na maana kuwa wanatamani sana kujifunza kupitia kwetu.Hivyo kuna umuhimu kwa Serikali kuangalia jinsi wanaweza kupambana na hali hiyo, ili kurudisha heshima ya taifa na kurejesha ajira kwa vijana wanaoendelea kukosa tumaini. Kingine nilipokuwa kwenye vikao vya wasanii, niligundua hadi leo bado wasanii hawaamini kwamba soko ndio linakufa kabisa.Lakini kinachowafanya wasiamini ni ile hali ya ubinafsi iliyojijenga moyoni mwao pamoja na majigambo na ubinafsi wa kila mmoja akitaja yeye ndiye afanikiwe zaidi ya mwingine. Wakati tasnia ilipoanza kuyumba kwa kiasi kidogo, Rais mstaafu Jakaya Kikwete, aliita mkutano mkubwa wa wasanii wote pale Mlimani City, ili kujua ni changamoto gani zinazowakabili.Lakini kikao kile kilizaa picha nyingi za  selfie  za wasanii ambazo leo wanazitumia kumtakia kumbukumbu ya kuzaliwa mheshimiwa rais mstaafu, lakini hakuna kumbukumbu nyingine katika picha hizo. Wasanii walipokutana na mheshimiwa rais, waliishia kumpongeza na wengine wakimuomba aitishe kikao cha watu wachache ili kujadili jinsi ya kuokoa sanaa.Wasanii wamekuwa watu wa kutamani sana vikao vya siri, kwa kuwa wanajua vikao hivyo hakuna mtu atakayejua nini kimezungumzwa kati yao wao wenyewe, hivyo wanapata muda mzuri wa kufanyiana fitina na hata kupakana matope. Lakini vikao vingine vya siri vimefanyika na kuwa siri baina ya wachaguliwa, wakiwemo wasanii wenyewe na hao waliowachagua kwa kuwa mwisho inabaki kuwa siri yao.Lakini ingawa changamoto hiyo bado hadi leo ipo, wasanii hao hao wanatamani viendelee vikao vya siri, ndiyo maana mkuu wa Mkoa wa Dar es Salaam mheshimiwa Paul Makonda aliwakatalia kuitisha kikao cha siri baada ya kualikwa kwenye kikao cha wasanii kilichofanyika Leaders Club jijini Dar es Salaam. Kwa kuwa Makonda hakuacha kuwaambia ukweli pale pale kwamba hatoitisha kikao cha siri, kwa kuwa ametoa muda wake kuwasikiliza na hata kuvunja baadhi ya shughuli muhimu za Kiserikali kwa ajili yao.Wasanii waliokuwa ndani ya sanaa kwa muda mrefu, wao wanahitaji vikao vya siri vya nini? Wakati wao ndio wanatakiwa kuwa mstari wa mbele katika kupata nguvu kutoka kwa wasanii wadogo. Katika hali nyingine wapo wasanii tena wengi wanahitaji kuonekana bado wana uwezo na kuwakejeli wale ambao wapo katika hali mbaya ya kiuchumi, lakini ukweli kwamba wote wapo katika hali mbaya.Makonda alikuja na mwongozo wa mambo ya msingi ili wasanii wayajadili ili kuimarisha soko la filamu na muziki, lakini kila msanii alikuja na matatizo yake binafsi na wengine wakawa wanafanya sanaa bila kujua huo haukuwa muda wake. Naweza kusema wanamuziki kutoka Demokrasia ya Congo walilia juu ya kukimbizwa kimbizwa na Uhamiaji, kitu ambacho kilikuwa ni sehemu yao ya kujitetea ili wafanye kazi kwa amani. Lakini wanamuziki na waigizaji wa Tanzania wao hawakuwa na chamsingi zaidi ya kurudisha lawama kwa Serikali na wengine kujitapa bila ya kutoa mwongozo kipi kifanyike baada ya soko kuwa baya.Wasanii wote walikuja na mambo ambayo kwa haraka yasingeweza kutoa suruhisho la nini la kufanyika kuokoa sanaa ya Tanzania. Baadhi ya wasanii wanaopenda siri kwa kuamini kwenye siri kunakuwa na siri, bado walihitaji wawe na kikao cha siri wakati huo ulikuwa muda muafaka wa wao kueleza kile ambacho kipo na kinaendelea.Hapo ndipo nikagundua Serikali ikitaka kusaidia soko la filamu lirudi katika ubora wake, ni bora kufanya kile ambacho kinaweza kuliko kutegemea michango ya wazi kutoka kwa wasanii wenyewe. Kwa kuwa wasanii wengi bado wamejawa na chuki za wao binafsi, kwa kuamini kwamba soko likirudi fulani atanufaika nalo, wamejikuta kila mmoja akimtegea mwenzake.Pia wapo ambao wanaamini kwamba vita ikiwa ya pamoja ya kulirudisha soko la filamu, wao hawatapata maslahi binafsi, wanahitaji vita iwe ya vikao vya siri ili kuficha maovu yao pia wapate cha kuongea mbele ya wahandishi. Nimekuja kugundua wasanii wakubwa hawajakubali kwamba wapo wasanii au wawekezaji wanaweza kufanya vizuri bado imani yao ipo kwa watu ambao wamewazoea ili waendelee kuishi kwa mazoea.Kwa hili bado nahisi inaweza kuundwa kamati au hicho kikao cha siri, lakini bado kisizae matunda au kusaidia soko la sanaa. Ni bora serikali kuamua kutengeneza mfumo mpya wa kulirudisha soko la sanaa, au kufanya uchunguzi bila ya kuwaweka wasanii mbele kwa kuwa wao bado wana chuki za wao kwa wao nani awe juu na nani awe chini wakati kila mmoja anataka kuwa juu.