 AGIZO la Rais John Magufuli la kumtaka Msajili wa Hazina kuyabana mashirika ya umma ili kulipa gawio kwa serikali, hatimaye ofisi hiyo imevuka lengo kwa kukusanya Sh bilioni 633.39 hadi kufikia Juni mwaka huu, sawa na asilimia 106.Fedha hizo zinatokana na makusanyo ya mapato yasiyo ya kodi kutoka katika taasisi, mashirika na kampuni ambazo serikali ina hisa.Msajili wa Hazina, Athumani Mbuttuka amesema wamevuka lengo ambalo waliliweka la kukusanya Sh bilioni 597.77 mwaka huu. Kwa mwaka 2019 tulijiwekea lengo la kukusanya Sh bilioni 597.77 lakini hadi Juni 21, mwaka huu, tulikuwa tumeshavuka lengo kwa sababu tumekusanya zaidi ya Sh bilioni 633, sawa na asilimia 106 hadi sasa na bado tunaendelea kukusanya, alisema Mbuttuka.Akizungumzia idadi ya mashirika na taasisi hizo zinazotoa gawio, Mbuttuka alisema zimeongezeka kutoka 13 mwaka 2015 hadi kufika 28 mwaka 2018 na kwamba uchangiaji wa mapato umeongezeka.Akifafanua mgawanyiko wa taasisi hizo na aina ya uchangiaji unaotolewa, Mbuttuka alisema taasisi hizo zimegawanyika katika sehemu kuu tatu: Sehemu ya kwanza ni gawio linalotoka katika mashirika ambayo serikali inamiliki kwa kiasi kikubwa na kampuni ambazo serikali ina hisa chache na kwamba gawio hilo hulipwa kwa mujibu wa Sheria ya Msajili wa Hazina ya Madaraka.Sehemu ya pili ni michango ya asilimia 15 ya mapato ghafi kutoka katika taasisi za serikali, ambao unalipwa kwa mujibu wa Kifungu cha 47 cha Sheria ya Fedha Namba 15 ya mwaka 2015 iliyorekebisha Sura ya Msajili wa Hazina Sura ya 370.Sehemu ya tatu ni makusanyo mengineyo ambayo yanajumuisha marejesho ya ziada, marejesho ya mikopo na riba kutokana na serikali kukopesha mashirika (on-lending) na makusanyo ya Mtambo wa Kuhakiki Mawasiliano ya Simu (TTMS).Alisema makusanyo yamekuwa yakiongezeka mwaka hadi mwaka kutokana na kuimarika kwa utendaji wa mashirika pamoja na jitihada za Ofisi ya Msajili wa Hazina katika kufuatilia mapato husika.Pamoja na kuimarika kwa makusanyo na utendaji wa mashirika, Mbuttuka alisema kumekuwa na baadhi ya mashirika hayafanyi vizuri na kwamba, jitihada zimefanyika ikiwa ni pamoja na kuimarisha utendaji wa bodi za wakurugenzi na menejimenti.Aidha amezielekeza taasisi hizo, zijikite katika majukumu ya msingi ya uanzishwaji wake kwa kuwa amebaini baadhi ya mashirikia hayo yamekuwa yakitoka nje ya kazi za msingi ambazo zimesababisha athari zisizo za lazima.Pia hatua kadhaa zimechukuliwa, ikiwemo kuongeza mitaji kwa mashirika stahiki baada ya uchambuzi na kujiridhisha na uhitaji huo na mfano halisi ni Kampuni ya Ndege Tanzania (ATCL), Benki ya Maendeleo ya Kilimo Tanzania (TADB) na Benki ya Rasilimali nchini (TIB).Alisema hatua nyingine zilizochukuliwa ni kupunguza, kuunganisha na kuhamisha majukumu yanayofanana baina ya taasisi na mashirika ya umma ili kuongeza tija na kupunguza mzigo kwa mashirika hayo. Tutaendelea kuboresha na kuyapitia mashirika yote yanayotuhusu ili tuone jinsi ya kuyaboresha na yale yasiyoweza tutatafuta njia nyingine ambazo tumeanza kufanya kama ni kuyaunganisha, lengo ni kupata matokeo bora zaidi, lakini kubwa ni kuhakikisha utawala bora unazingatiwa na watumishi wote,  alisisitiza Mbuttuka.Mara kadhaa Rais Magufuli amekuwa anamuagiza Msajili wa Hazina, kuzibana kampuni za umma zisizolipa gawio serikalini.Mara ya mwisho ilikuwa hivi karibuni wakati akipokea gawio la Sh bilioni 2.1 kutoka Shirika la Mawasiliano Tanzania (TTCL).