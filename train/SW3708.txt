 MKOA wa Lindi unatarajia kuanza kampeni kubwa ya hamasa kupunguza mimba na ndoa za utotoni, kwa lengo la kuimarisha afya na elimu mkoani humo. Kampeni hiyo itashirikisha wadau wote wakiwemo viongozi wa dini na wazazi, kwani masuala hayo ni mtambuka.Kaimu Katibu Tawala wa Mkoa wa Lindi, Dk Bora Haule amesema mwishoni mwa wiki kwamba kampeni hiyo ambayo inatarajia kuanza kabla ya Februari 10, mwaka huu itaingia ndani zaidi kujua mzizi wa mimba za utotoni zinazokatisha ndoto za mabinti wengi mkoani humu.Amesema mimba za utotoni limekuwa tatizo sugu linalohitaji msukumo wa kipekee, kwani kipindi cha miezi mitatu tu iliyopita watoto 135 bila kujalisha wako shuleni au hawapo walipata ujauzito.Alisema lengo la kampeni hiyo ambayo itajikita katika nyanja mbalimbali ikiwemo shughuli za kiutamaduni, hali za kiuchumi ili kubaini kwa nini mimba za utotoni, itakapomalizika inatarajiwa kupunguza tatizo hilo kwa asilimia kubwa kama si kulikomesha kabisa.Alisema japokuwa kampeni hiyo si ya mara ya kwanza, kwani ni mwendelezo wa kampeni nyingi zilizofanywa na mashirika yasiyo ya kiserikali, Serikali ya mkoa imeona haja ya kukabiliana nalo hasa kutokana na kuanguka kwa ufanisi wa elimu kimkoa na kuongezeka kwa vifo vya watoto wa kike kunakotokana na kujifungua.Kabla ya kampeni hiyo kuanza, Sekretarieti ya Mkoa na Idara ya Afya ya Mkoa zinafanya uchambuzi wa kina ili kubaini sababu za mimba za utotoni kwa kuangalia vyanzo mbalimbali ikiwamo sababu za watoto kutokwenda shule, umasikini na pia masuala ya utamaduni ikiwemo unyago.Alisema kwa mujibu wa taarifa zilizopo mimba za utotoni hazisababishwi na watoto wenzao bali na vijana, hivyo miongoni mwa walengwa katika kampeni hiyo ni waendesha na wamiliki wa bodaboda ili watambue umuhimu wa kuwaacha wadogo zao kuendelea na maisha ya kawaida.Aliwataka wananchi wa Lindi kuwa tayari kuingia katika kampeni hiyo yenye kaulimbiu  Tumsaidie, Akue, Asome, Mimba Baadaye  ikiwa ni sehemu ya kukumbushana malezi ili kuleta mabadiliko hitajika katika mkoa huo, kuzuia vifo vya mabinti na kuinua elimu.Kaimu Mganga Mkuu wa Mkoa wa Lindi, Dk John Sijaona alisema anafarijika kwa mpango wa sekretirieti ya mkoa kuamua kufanya kampeni hiyo kutokana na ukweli kuwa vifo vya mabinti vimezidi kuongezeka. Kwa Mkoa wa Lindi vifo ni 49 na wengi wao wakiwa mabinti walio chini ya umri wa miaka 18 hali ambayo ni tishio; hivyo kuwa na haja kubwa ya kampeni ya kuondoa vifo hivyo,  amesisitiza.Ofisa Utamaduni wa Mkoa wa Lindi, Makhalage Shekhalage alisema kwa sasa utandawazi umeua msingi wa mafundisho ya jando na unyago yenye kulenga maadili mema na kuchochea vitendo vya kujiingiza katika ngono katika umri mdogo.