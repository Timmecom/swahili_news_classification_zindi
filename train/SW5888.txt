 SAKATA la mgogoro baina ya Mkuu wa Mkoa wa Arusha, Mrisho Gambo na Mkuu wa Wilaya ya Arusha, Fabian Daqarro limechukua sura mpya baada ya Meya wa Jiji la Arusha, Kalist Lazaro kuiomba Serikali Kuu kuunda tume kuchunguza malumbano yao.Malumbano baina ya viongozi hao yalitokana na tuhuma kuhusu mabati yaliyoezekwa katika Kituo cha Afya cha Muriet kilichogharimu zaidi ya Sh milioni 500 kuwa hayakidhi kiwango kinachokubaliwa na serikali katika miradi yake yote ya ujenzi.Meya Lazaro alisema malumbano kwa viongozi hao yalitokea Desemba 31, mwaka jana muda mfupi kabla ya Kamati ya Ulinzi na Usalama ya Mkoa ikiongozwa na Gambo na Mkuu wa Wilaya ya Arusha kutembelea kituo hicho kuangalia shughuli za umaliziaji wa kituo hicho.Amesema Juni 5 mwaka jana, Naibu Waziri, Ofisi ya Rais Tawala za Mikoa na Serikali za Mitaa (Tamisemi), Josephat Kandege alipotembelea kituo hicho cha afya alimwagiza Daqarro kuchunguza kama kweli mabati yaliyoezekwa katika kituo hicho ni geji 28 kama inavyotakiwa kwa miradi yote ya serikali, baada ya kupata wasiwasi wa geji zilizoezekwa na kuondoka na kipande cha bati kwa uchunguzi zaidi.Meya alisema Mkuu wa wilaya alifanya kazi yake kama alivyoagizwa kwa kushirikisha Shirika la Viwango (TBS) Kanda ya Kaskazini na wataalamu wengine.Ripoti ilieleza kuwa mabati yaliyoezekwa katika kituo hicho ni geji 30 na si geji 28 kama serikali inavyotaka katika miradi yake ya ujenzi wa shule,vituo vya afya na hospitali.Amesema ghafla TBS Makao Makuu walitoa taarifa tofauti kupitia Mkuu wa Mkoa wa Arusha iliyosema kuwa mabati yaliyoezekwa katika kituo cha Muriet ni geji 28 na si 30 na kupingana na taarifa ya ofisi ya TBS Kanda ya Kaskazini, hatua ambayo ilimshangaza kiongozi huyo wa Jiji.Meya amesema anashangazwa na malumbano ya viongozi hao wawili kwani kituo cha afya ni mali ya Jiji la Arusha, pesa ya ujenzi wa kituo hicho imetokana na mapato ya ndani na Jiji ndio waliopaswa kuwa watuhumiwa wa kwanza katika sakata hilo.Amesema kutokana na mkanganyiko huo wa ofisi moja ya serikali yaani TBS kutoa taarifa tofauti kwa Mkuu wa Wilaya Arusha na Mkuu wa Mkoa Arusha, kinachopaswa sasa ni kuundwa tume huru kuchunguza suala hilo na lishughulikiwe na na Waziri wa Tamisemi, Jafo. Namwomba Waziri Jafo aunde tume huru ikishirikisha Takukuru, Usalama wa Taifa, wataalamu na wanasiasa kuja jijini Arusha kuchunguza hili na wataokutwa wamepotosha kwa maslahi ya watu wawajibishwe ikiwa ni pamoja na kufikishwa mahakamani bila ya kuoneana aibu,  amesema.Diwani wa Kata ya Ngarenaro jijini Arusha, Isaya Doita alipoulizwa juu ya malumbano hayo alisema kuwa busara na hekima ilipaswa kuwepo kwa viongozi hao na ndio utendaji wa pamoja mahali popote pa kazi.Doita alisema kuumbuwana na kutoleana maneno yasiyokuwa ya msingi mbele ya watendaji wa chini si uongozi bora, kwani kiongozi bora ni yule anayevumilia kitu na kuitana na kukosoana ndani kwa ndani na si hadharani.