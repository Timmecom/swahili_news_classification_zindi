 EMMANUEL Amunike. Namuelewa kwenye namna nyingi za ufundishaji wake. Namuelewa kuwa ni kocha anayependa sana soka la mbinu na matokeo.Lakini leo ningependa kuelewa kile anachokifanya kwa kiungo wa Yanga, Feisal Salum  Fei Toto kwenye kikosi chake. Kama walivyo watu wengi ndivyo ilivyo kwa kocha Amunike. Anatambua kipaji cha ajabu alichonacho Fei Toto, anatambua utajiri uliopo kwenye miguu yake, akili ya mpira na namna alivyokomaa kabla ya umri wake.Yote Amunike anayatambua kuhusu kiungo huyu wa Kizanzibari. Lakini Amunike kama kocha aliyewahi kucheza soka kwa kiwango cha juu, anajua Fei Toto ana umri wa miaka 21 tu, anajua yeye ndiye kocha wa kwanza kumpa nafasi kwenye kikosi cha Taifa Stars kwenye ushindi wa mabao 2-0 dhidi ya Cape Verde katika Uwanja wa Taifa, Dar es Salaam.Yote anafahamu fika kwenye mechi hiyo Amunike alimuingiza Fei Toto kuchukua nafasi ya kiungo Mudathir Yahaya na akabadili mchezo kwa kiwango kikubwa na Stars ikaibuka na ushindi wa mabao 2-0. Amunike anafahamu mechi na Lesotho kule Maseru ilikuwa mechi ya pili ya kimataifa kwa Fei Toto, pia alimuingiza kipindi cha pili tukiwa tumeshafungwa bao 1-0 na alionesha kiwango bora japo aliingia Stars ikiwa ishafungwa na zaidi muda ukiwa umekwenda sana. Lakini Amunike hataki kuingia kwenye mtego wa kumuona Fei Toto tayari ameshaiva.Ni kweli amekomaa haraka kiakili kinyume na umri wake. Lakini haiondoi ukweli kuwa linapokuja suala la timu ya taifa, Fei Toto bado chipukizi na anahitaji umakini mkubwa katika kumkuza na Amunike analifahamu hili. Mudathir, Himidi Mao, Jonas Mkude ambao wanagombania namba na Fei Toto kwenye timu ya taifa, wamecheza mechi nyingi zaidi yake. Hasa Himid na Mudathir.Amunike anaamini Himid na Mudathir wana uzoefu mkubwa zaidi ya Fei Toto lakini anaamini kinda huyo ana kipaji kikubwa kuliko viungo hao, hivyo anamkuza taratibu na kwa tahadhari asije kupoteza kipaji hiki maridhawa katika soka la Tanzania. Anamuingiza bado dakika 15 ama 20 anafanya yake. Mdogo mdogo anaizoea timu ya taifa, mdogo mdogo anapata uzoefu, mdogo mdogo anajua kubeba majukumu kwenye mechi za kimataifa.Ndio akili ya Amunike kwa Fei Toto ambapo kimsingi ni jambo zuri kwa wote wenye mapenzi mema na chipukizi huyu mwenye kipaji kikubwa kinachohitaji umakini mkubwa kukikuza. Hana muda mrefu Fei Toto ataingia kwenye kikosi cha kwanza Stars, lakini kwa sasa Amunike anapita kwenye njia sahihi sana za kumkuza.Isije ikatokea Himid ama Mudathir wakaumia na kuwa nje kwa kipindi fulani kwenye mashindano muhimu au wakaboronga kwenye mechi, hapa Fei Toto atakuwa keshaiva na akipewa namba ndio inaweza kuwa moja kwa moja. Namtazama Fei Toto kama nyota atakayekuja kupeperusha bendera ya Tanzania Ulaya kama anavyofanya nahodha wake Mbwana Samatta au hata akawa zaidi ya Samatta. Ana kipaji kikubwa, ni suala la muda tu.