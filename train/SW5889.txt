 KUTOKANA na ongezeko la wanafunzi waliofaulu kidato cha kwanza mwaka 2019 kwa Mkoa wa Dar es Salaam, mkoa huo umeamua kubadili matumizi ya shule nane za msingi ili zitumike kuwa sekondari, huku wanafunzi wengine wa sekondari wakianza kusomea katika shule za msingi.Miongoni mwa shule za msingi ambazo zimebadilishwa matumizi ni Mashujaa iliyopo wilayani Ubungo; Muungano, Ndalala, Serengeti, Kurasini na Minazini za Temeke na Mivinjeni na Buguruni Moto za Manispaa ya Ilala.Aidha, baadhi ya wanafunzi wa kidato cha kwanza wanasomea katika shule za msingi, ikiwemo wanaotoka Shule ya Sekondari Buyuni kwenda Shule za Msingi za Savara, Uamuzi, Mchikichini, Kinyamwezi, Kinyerezi na Mwanagati.Ofisa Elimu wa Mkoa wa Dar es Salaam, Hamis Lissu amesema sababu ya kubadili matumizi kwa shule hizo ni kuongezeka kwa wanafunzi wa kidato cha kwanza na kwamba shule hizo za msingi zilikuwa na wanafunzi chini ya 1,200. Kurasini zilikuwa shule tatu za msingi hivyo tumebadili shule mbili na kubaki na shule moja ya msingi wakati hizo mbili zitatumika kama sekondari, pia shule za Ndalala, Serengeti, Muungano na Minazini zitatumika kuwa shule za sekondari,  alisema Lissu.Alifafanua kuwa wanafunzi waliofanya mtihani wa kumaliza elimu ya msingi kwa mwaka 2018 ni 70,303 na waliofaulu ni 64,861, sawa na asilimia 92.2 kutoka asilimia 87.8 mwaka 2017 wakati ambao hawajafaulu ni 5,442. Ufaulu kwa wilaya unaonesha kwenye mabano; Ilala (21,400), Kigamboni (3,180), Kinondoni (11,940), Temeke (17,183) na Ubungo (11,158) huku mkoa huo ukiwa na jumla ya shule za sekondari 147.Alisema kati ya wanafunzi hao, wapo waliofaulu kwenda vipaji maalumu, shule za sekondari za ufundi, shule za bweni za kawaida na shule nane za mkoa huo ambazo ni Benjamin Mkapa, Kibasila, Chang ombe, Jangwani, Azania, Zanaki, Dar es Salaam na Jamhuri. Kati ya wanafunzi hao waliofaulu 68, wamepata ufaulu mzuri wa alama A na kwenda shule za vipaji maalumu, 77 wamepelekwa katika shule za bweni za ufundi, 24 wamepelekwa shule za bweni za kawaida, 1,810 wamepelekwa katika shule hizo nane za mkoa na shule za kata 62,635,  amesema Lissu.Alisisitiza kuwa kutokana na ongezeko la ufaulu, limesababisha changamoto za miundombinu na ndio sababu ya kubadili matumizi ya shule huku kila wilaya ikihakikisha kuwa wanafunzi wote waliofaulu wanapata shule. Kutokana na changamoto hizi, tuliweka mikakati mbalimbali ya kuhakikisha kuwa watoto wote waliofaulu wanapata shule za kusoma kwani bila hivyo wanafunzi wengi wangekosa nafasi ya kusoma,  aliongeza.Vile vile, alisema wanaendelea na ukarabati na ujenzi wa vyumba vya madarasa katika shule mbalimbali.Alisema kwamba ifikapo Machi mwaka huu, wanafunzi wote watakuwa na sehemu za kusomea vizuri. Aidha, alisema walimu wa kufundisha katika shule hizo wapo, licha ya kwamba kuna upungufu wa walimu wa masomo ya sayansi.Imebainika kuwa shule za msingi Kinyamwezi, Kinyerezi JICA, Buyuni na Uamuzi iliyopo Manispaa ya Ilala inayoongoza kwa kuwa na wanafunzi wengi waliofaulu Dar es Salaam, kuwepo kwa wanafunzi wa shule za sekondari.Shule ya Msingi Kinyamwezi imegawanywa madarasa matatu, yanayotumika na wanafunzi wa shule ya sekondari na madarasa manne yanatumiwa na shule ya msingi, huku ujenzi wa shule ya sekondari unaendelea. Ongezeko la wanafunzi hao linatokana na Waraka wa Elimu Namba 3 wa Mwaka 2016 kuhusu utekelezaji wa Elimu Msingi bila malipo.Katika mahojiano na Ofisa Elimu Sekondari Ilala, Eliza Ngonyani alieleza kuwa sababu za kuwapeleka wanafunzi hao kusoma kwenye shule za msingi ni ili waendelee na masomo wakati wakisubiri shule zao kukamilika.Alisema moja ya shule zilizojaa ni Shule ya Sekondari Kinyerezi, ambapo wanafunzi wanasomea Shule ya Msingi Kinyerezi JICA huku wakisubiri ujenzi wa Shule ya Sekondari Kinyerezi Annex kukamilika.Amesema kwa sasa wanafunzi hao, wanatumia usajili wa shule za sekondari walizopangiwa na mara ujenzi wa shule mpya utakapokamilika, watapatiwa usajili wa shule hizo mpya. Tumeanza ujenzi wa vyumba vya madarasa, maabara na jengo la utawala ili wanafunzi waweze kuhamishiwa huko kwa sababu ni matakwa ya Wizara ya Elimu kwamba kila shule iwe na vyumba vya maabara, jengo la utawala na vyoo.Kila shule ya sekondari imechukua wanafunzi zaidi ya 500,  alisisitiza Ngonyani. Alifafanua kuwa ili kuhakikisha wanafunzi wanapata elimu inayotakiwa, wamegawanya walimu wa masomo ya sanaa na sayansi kutoka shule moja kwenda nyingine ili kusaidia wanafunzi wote kusoma kwa wakati.Mkurugenzi wa manispaa hiyo, Jumanne Shauri amesema wametoa Sh bilioni 2.5 za ujenzi wa madarasa na ununuzi wa madawati ili kuwasaidia wanafunzi 9,000 ambao wameongezeka kupata mahali pa kukaa.Alisema wametenga Sh milioni 140 kwa ajili ya ujenzi wa Shule ya Sekondari Buyuni, Sh milioni 200 kwa Shule ya Sekondari Uamuzi, Kinyerezi Annex (Sh milioni 200), Mwanagati (Sh milioni 80) kwa madarasa manne, Mchikichini madarasa manne (Sh milioni 80) na Zawadi (Sh milioni 40) kwa madarasa mawili na Kinyamwezi matatu. Wanafunzi wote waliofaulu shule za sekondari wamepata shule za kusoma na tunaendelea na ujenzi na mpaka mwezi wa tatu tutakuwa tumekamilisha,  alisema Shauri.Vile vile alisema wanatengeneza madawati 9,000 na kwamba madawati zaidi ya 1,000 yameshakamilika, hivyo kila mkandarasi anavyokamilisha, watayapeleka shuleni.