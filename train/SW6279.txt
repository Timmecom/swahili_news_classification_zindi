 WACHEZAJI wa Mbao FC, Metacha Mnata na Vincent Philipo walioitwa kwenye kikosi cha timu ya Taifa, Taifa Stars kinachotarajiwa kushiriki fainali za Afrika  Afcon  Misri wameahidi kutoliangusha benchi la ufundi na watanzania kwa ujumla.Wachezaji hao ni miongoni mwa walioitwa kwenye kikosi cha Stars na kocha Mkuu wa timu hiyo Emmanuel Amunike kwa ajili ya fainali hizo ziliozpangwa kufanyika Misri mwezi ujao. Akizungumza na gazeti hili jana, golikipa Mnata alisema anashukuru kuitwa kwenye timu hiyo kwa mara ya pili na hiyo ni hatua kubwa kwake na kwamba atapambana kuisaidia timu ifanye vizuri kwenye michuano hiyo.Mnata ambae alichaguliwa golikipa bora katika mashindano ya sportpesa yaliomalizika mwanzoni mwa Januari mwaka huu alisema ataendelea kushirikiana vyema na wachezaji wenzake ili kuhakikisha anatimiza lengo lake la kucheza soka nje ya nchi. Kwa upande wake beki Philipo amemshukuru kocha Amunike na kuahidi kutoa ushirikiano kwa wenzake.Stars inashiriki michuano hiyo kwa mara ya kwanza baada ya miaka 40. Katika michuano ya mwaka huu, Stars ipo kundi C pamoja na timu za Senegal, Algeria na Kenya. Itarusha kete yake ya kwanza Juni 23 dhidi ya Senegal.