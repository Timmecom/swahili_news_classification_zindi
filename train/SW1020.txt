 JESHI la Polisi linamshikilia mkazi wa Madale Mivumoni Manispaa ya Kinondoni jijini Dar es Salaam, Ernest Alias (19) kwa tuhuma za kushiriki katika mauaji ya mwanafunzi wa Chuo Kikuu cha Kimataifa cha Kampala, Anifa Mgaya(21).Kamanda wa Kanda Maalumu ya Dar es Salaam, Lazaro Mambosasa alibainisha hayo wakati akizungumza na waandishi wa habari jijini humo. Alisema katika upelelezi wa awali, baada ya kuhojiwa kwa mtuhumiwa huyo alikiri kumchoma kisu mwanafunzi huyo na kumuibia pochi, simu aina ya Tecno, Sh 8,000 na kadi zake za utambulisho. Mtuhumiwa huyo anadaiwa kuzitupa kadi hizo na pochi huku akiiuza simu hiyo.Kwa mujibu wa Mambosasa, mtuhumiwa alimuelezea marehemu jinsi alivyokuwa amevaa siku ya tukio ambao alidai kuwa alivaa shati jeusi, suruali ya jeans na kofia nyeusi. Tukio hilo lilitokea Juni 16, mwaka huu katika kampasi ya KIU iliyopo eneo la Gongolamboto, Manispaa ya Ilala Dar es Salaam.Kamanda huyo alisema bado jeshi hilo linaendelea na upelelezi wa tukio hilo ili kuweza kuwakamata watuhumiwa wengine watakaohusishwa na mauaji hayo. Mpaka sasa watuhumiwa 31 wamekamatwa wakihusishwa na tukio hilo.