 KUTOKANA na mabadiliko ya wakati, kuongezeka kwa biashara ya silaha na matukio ya kigaidi duniani, Chama Cha Mapinduzi (CCM), kimesema kinaunga mkono mabadiliko ya Muswada wa Sheria ya Vyama vya Siasa kwa faida ya usalama wa nchi.Katibu wa Halmashauri Kuu ya Taifa ya CCM (NEC), Siasa na Uhusiano wa Kimataifa, Ngemela Lubinga ameyasema hayo wakati akifungua Mkutano wa CCM Mkoa wa Dar es Salaam wa kutoa maoni kuhusu uboreshaji wa Muswada huo wa Mabadiliko ya Sheria ya Vyma vya Siasa, jana jijini Dar es Salaam.Lubinga amesema jamii yoyote duniani, taasisi, kabila au familia ina mfumo wake wa kuendesha shughuli zake kulingana na mazingira yake, hivyo Tanzania kama nchi huru na inayofuata mfumo wa kidemokrasia, ina utaratibu wake wa kuendesha mambo yake ili wananchi wake waishi kwa amani na kujiletea maendeleo.Alisema Serikali ya Jamhuri ya Muungano wa Tanzania ni serikali ya kidemokrasia, iliyochaguliwa na wanachama wa CCM na Watanzania kwa ujumla, hivyo ina wajibu wa kuwaletea wananchi maendeleo.Alifafanua kuwa chama cha siasa ni kundi la watu wachache ndani ya jamii, ambalo linaoongozwa na itikadi yao wakiwa na kusudi na lengo la kukamata hatamu za dola, ambayo ndiyo kazi kubwa ya chama cha siasa. Baada ya kuanzishwa kwa vyama vya siasa nchini mwaka 1992, alisema Msajili wa Vyama vya Siasa aliwekwa kwa lengo la kusimamia na kuendesha utaratibu wa vyama vya siasa kulingana na hitajio lililopo ambalo hitajio hilo hubadilika kulingana na mazingira.Kwa mantiki hiyo, Lubinga alisema CCM inaunga mkono muswada huo, ambao pamoja na mambo mengine unamtaka Msajili wa Vyama vya Siasa kujua fedha za vyama vya siasa zinatoka wapi na kwa lengo lipi. Muswada unasema fedha zote za vyama vya siasa zinazotoka nje, lazima msajili ajue, mafunzo yanayotolewa katika Vyama vya Siasa, lazima Msajili ajue; kwa mfano, ukichelewa kuoa au kuolewa una bahati kwa sababu unaona waliokutangulia mahali walipokwama na sababu iliyowakwamisha, hivyo una nafasi ya kujifunza. Maana yangu ni kwamba, Tanzania tumechelewa kuingia kwenye matatizo yanayotokea duniani, wenzetu wanavyouana, iwe fundisho kwetu kwamba kila tunachokifikiri au kukifanya lazima tuwe imara, leo hii Nairobi wamelipuliwa, maana yake ni kwamba kikiungua kijiji cha jirani, wewe lazima pia ujiandae  alieleza.Alisema marekebisho hayo makubwa ya Muswada wa Mabadiliko ya Sheria ya Vyama vya Siasa, yana lengo la kuifanya Tanzania kujiandaa kukabiliana na matukio kama hayo.Alisema siku hizi kuna fedha zinazotoka nje kwenda kwenye vyama vya siasa kwa ajili ya kutoa mafunzo.Kwa mujibu wake, mfumo wa uchumi duniani nyakati hizi umebadilika hasa kuhusu masuala ya silaha.Alisema zamani kulikuwa na uzuiaji wa utengenezaji wa silaha, ambao kwa sasa haupo, badala yake uchumi wa dunia leo umeelekezwa kwenye viwanda vya kutengeneza silaha, ambao unadaiwa kuwa na faida zaidi ya viwanda vya kutengeneza vifaa vya kijamii.Alisema hayo ndiyo matokeo ya baadhi ya nchi ikiwemo Libya, Iraki na Jamhuri ya Kidemokrasia ya Congo (DRC) kujikuta kwenye matatizo na silaha zinauzwa kwa wingi.Alisema kwa kuwa Tanzania haijachukua hata nusu ya bajeti yake kununulia silaha, jambo hilo haliwafurahishi wengi, hivyo wanaiona Tanzania kama keki kwenye biashara ya silaha.Kutokana na sababu hiyo, Msajili wa Vyama vya Siasa ana wajibu wa kufuatilia mambo hayo kisheria ndiyo maana ya Muswada huo kuletwa ili utolewe maoni ya kuuboresha kwa faida ya nchi.Katibu wa Itikadi na Uenezi wa CCM, Humphrey Polepole, alisema muswada huo utaviwezesha vyama vya siasa ambavyo ni taasisi za umma kuwa imara na madhubuti, kuvifanya vyama kutambua kuwa umoja wa kitaifa ni muhimu kuliko tofauti zao za kiitikadi pamoja na kutambua ulinzi na usalama wa nchi ni muhimu katika ujenzi wa maendeleo.Alisema vyama vya siasa vina wajibu wa kuweka mifumo thabiti ya kidemokrasia ndani ya vyama vyao ikiwemo mfumo wa kushiriki na ushirikishwaji wa wanachama, utaratibu mzuri wa kupata viongozi ndani ya vyama, utaratibu mzuri wa mapato na matumizi ya fedha za vyama ambazo ama zinatoka serikalini au kwenye vyanzo vingine.Upungufu wa Muswada Kwa kuwa sheria ya vyama vya siasa haijafanyiwa marekebisho kwa miaka 10 tangu mwaka 2009, Polepole alisema pamoja na mambo mengi mazuri yaliyomo kwenye muswada huo ambao CCM inayaunga mkono, lakini kuna upungufu mchache.Polepole alisema katika muswada huo kuna pendekezo kuwa Msajili wa Vyama vya Siasa atoe elimu ya uraia katika vyama, lakini CCM wanapendekeza msajili asimamie utoaji wa elimu katika vyama vya siasa na siyo kutoa elimu.Alisema Msajili anapaswa kujiridhisha kuhusu elimu inayotolewa ndani ya vyama hivyo.Alisema pia maofisa katika Ofisi ya Msajili, hawapaswi kuhojiwa wanapotekeleza majukumu yao kwa nia njema kama ilivyo kwa wabunge na majaji wanapotekeleza majukumu yao wanapokuwa bungeni au mahakamani, ila Ofisi ya Msajili inaweza kuhojiwa kama itakiuka taratibu kama vile kukifuta chama bila kuhojiana nao kwanza.Mwenyekiti wa Taifa wa Umoja wa Vijana wa CCM, Kheri James alisema wanapendekeza Kifungu cha 6(a) kifanyiwe marekebisho.Kifungu hicho kinataka wazazi wa mtu anayetaka kusajili chama cha siasa, lazima wawe raia wa Tanzania.Kwa mujibu wa James, kila raia wa Jamhuri ya Muungano apewe haki ya kusajili chama cha siasa bila kuangalia uraia wa wazazi wake, lakini pia Wasajili Wasaidizi katika Ofisi ya Msajili waendelee kuitwa Wasajili Wasaidizi na siyo wakurugenzi kama muswada unavyopendekeza.Mjumbe wa NEC, Mariam Ngula alisema CCM inapendekeza Kifungu cha 17 cha muswada kinachotaka vyama vya siasa kuungana ndani ya siku 21 kabla ya kufanya uteuzi wa wagombea wao, kibadilishwe na badala yake viruhusiwe kuungana wakati wowote kabla ya uteuzi wa viongozi hao.