 WAISLAMU nchini wametakiwa kudumisha amani, umoja na mshikamano miongoni mwao na Watanzania wote ili kulifi kisha taifa kwenye maendeleo ya kweli. Hayo yalisemwa jana Dar es Salaam na Rais John Magufuli kwenye maadhimisho ya Miaka 50 ya Baraza Kuu la Waislamu Tanzania (Bakwata).Rais Magufuli ambaye alikuwa mgeni rasmi, aliwahimiza Waislamu na Watanzania wote nchini, kuudumisha umoja, amani katika kulijenga taifa. Alisema kwa kuzingatia umoja na uzalendo na kwa kuitanguliza mbele Tanzania, taifa litafanikiwa kwa kiasi kikubwa katika mambo mengi.Alisema katika nchi nyingi ambako watu wanauana wakiwemo watoto, wanafanya hivyo kwa sababu walishindwa kuvumiliana, kusameheana na kuitunza amani yao. Alisema katika hali kama hiyo ya migogoro au mauaji, taifa linahitaji kufanya toba kwa ajili ya kuchoma dhambi ili watu na taifa liwe safi. Miaka 50 ina changamoto, nawapongeza kwa kuadhimisha miaka 50 ya Bakwata ambayo ilianzishwa tarehe 17/12/1968. Mimi kama Kiongozi wenu ndani ya Serikali, natambua mambo mengi yaliyofanywa na Bakwata, hata huu umoja miongoni mwa Waislamu ni kitu kikubwa sana, lakini mmetoa mchango mkubwa katika huduma za jamii kama vile elimu, afya na maji,  alieleza Rais Magufuli.Akizungumza awali, Kaimu Katibu Mkuu wa Bakwata, Ustaadhi Nuhu Jabir Mruma, alisema katika kipindi cha miaka 50, Bakwata limefanikiwa kuanzisha shule na vyuo vinavyotoa elimu katika ngazi mbalimbali zaidi ya 34 pamoja na vituo vinavyotoa huduma za afya zaidi ya 24. Pia, Bakwata ina mpango wa kujenga chuo kikuu kikubwa wilayani Korogwe mkoani Tanga.Mali za Waislamu Kuhusu mali za Waislamu, Rais Magufuli aliwataka Waislamu chini ya uongozi wa Mufti Abubakar Zubeir, kuhakikisha mali zilizoanza kurejeshwa, hazitolewi tena kwa watu wasiohusika, bali zitumike kwa manufaa ya Waislamu. Kwa mujibu wa Rais Magufuli, chanzo kikubwa cha mali hizo kutoka mikononi mwa Waislamu ni Waislamu wenyewe.Alisema alianza kushughulikia suala la kuzirejesha mali za Waislamu tangu alipokuwa Waziri wa Ardhi, Nyumba na Makazi. Alisema alipokutana na Mufti wa wakati huo, kujadili kuhusu suala la mali hizo, na baada ya kupitia nyaraka mbalimbali, aligundua kuwa waliohusika kuzigawa mali hizo ni Waislamu wenyewe. Nimeanza kushughulikia migogoro ya mali za Waislamu tangu nikiwa Waziri wa Ardhi, nilichokigundua waliohusika ni Waislamu wenyewe kwa kuingia mikataba ambayo mingine ilikuwa ni migumu kuirudisha na watu wakachukua mali hizo,  alisema Rais Magufuli. Alisema baada ya kuchaguliwa kuwa Rais, Mufti Zubeir alimfuata na kumweleza kuwa wakati ule alishindwa kwa kuwa alikuwa Waziri, lakini leo yeye ndiye Rais, hivyo awasaidie kuzirudisha mali za Waislamu.Kutokana na umuhimu wa jambo hilo, Rais Magufuli aliamua kuita Waziri wa Ardhi, wakuu wa mikoa na viongozi wengine, kuanza kushughulikia kurudishwa kwa mali hizo, kama alivyofanya hivi karibuni Mkuu wa Wilaya ya Hai kwa kurudisha shamba la Waislamu. Alisema mali ambazo ilikuwa ni vigumu kuzirudisha, aliamua kuzifuta na kwa kuwa walionyang anywa mali hizo hawakufurahi, akawaomba wamuombee.Rais Magufuli alisema kuongoza, siyo jambo rahisi na ndiyo maana hata miradi mikubwa ya maendeleo, ambayo serikali yake inaitekeleza, ikiwemo ununuzi wa ndege mpya, ujenzi wa reli ya kisasa (SGR) na ujenzi wa mradi wa kuzalisha umeme wa Mto Rufiji, imewezekana baada ya kuwabana mafisadi ,ambao walikuwa wakinufaika na rasilimali za nchi hii.Amsifu Mufti Katika kuonesha namna Mufti Zubeir ni kiongozi anayejali watu wake, Rais Magufuli alisema kuwa alishangaa kumuona akichimba kaburi wakati alipokwenda kushiriki mazishi wa mmoja ya ndugu za Rais mstaafu Jakaya Kikwete huko Msoga, Chalinze mkoani Pwani. Rais Magufuli alisema siyo kitu cha kawaida kumuona kiongozi wa dini, mwenye wadhifa wa juu kama Mufti, kushiriki kuchimba kaburi. Ujenzi wa Msikiti Akizungumza kwenye maadhimisho hayo, Mufti Zubeir alimshukuru Rais Magufuli kwa kumuomba Mfalme Mohamed VI wa Morocco kuwajengea Msikiti Mkubwa kwenye Makao Makuu ya Bakwata yaliyopo Kinondoni jijini Dar es Salaam. Nilimuomba Mfalme wa Morocco kujenga msikiti kwa sababu naamini sote tunatakiwa kufanya mambo kwa ajili ya Mwenyezi Mungu, na hata jana (juzi) niliongea naye amefurahi sana nilipomuomba ajenge msikiti,  alieleza Rais Magufuli. Mufti Zubeir alisema ujenzi wa msikiti huo wenye uwezo wa kuchukua watu 9,000 kwa wakati mmoja ni juhudi za Rais Magufuli.Awali, Shehe wa Mkoa wa Dar es Salaam, Alhad Mussa Salum, pia alimshukuru Mkuu wa Mkoa wa Dar es Salaam, Paul Makonda kwa kuwajengea Bakwata jengo la ofisi la ghorofa tatu. Rais atoa fedha Pia katika tukio hilo, Rais Magufuli alitoa Sh milioni 30 kwa Bakwata na kumkabidhi Mufti ili wazitumie kadri watakavyoona inafaa. Kauli ya Waziri Mkuu Kwa upande wake, Waziri Mkuu, Kassim Majaliwa, alimpongeza Mufti Zubeir kwa kukomesha migogoro ya kugombea uongozi ndani ya misikiti.Alisema hiyo ni hatua kubwa kwa kuwa dini ni taasisi muhimu katika kuwajenga wanadamu kimaadili, umoja na mshikamano. Waziri Mkuu pia aliipongeza Bakwata kwa maadhimisho hayo, kwa kuwa ni jambo jipya, ambalo halijawahi kufanyika tangu Bakwata ianzishwe. Hata hivyo, alitoa wito kwa Bakwata kufanya maadhimisho hayo kila mara, ikiwezekana kila mwaka ili kujitathmini kuhusu mafanikio na changamoto.Viongozi mbalimbali walihudhuria maadhimisho hayo, wakiwemo Makamu wa Rais, Samia Suluhu Hassan, Makamu Mwenyekiti wa Chama Cha Mapinduzi (CCM) Tanzania Bara, Philip Mangula, Katibu wa CCM, Dk Bashiru Ally, Jaji Mkuu, Profesa Ibrahim Juma, mabalozi wa mbalimbali, wakuu wa vyombo vya ulinzi na usalama, masheikh wote wa mikoa na viongozi wa taasisi mbalimbali za Kiislamu nchini.