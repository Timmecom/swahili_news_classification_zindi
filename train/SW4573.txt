 YANGA, leo itakuwa mwenyeji wa Lipuli kwenye uwanja wa Taifa Dar es Salaam katika mechi ya Ligi Kuu.Yanga inaingia katika mchezo huo akiwa na rekodi ya kutopoteza mechi zake tangua msimu uanze, ikiwa imecheza michezo minane ikishinda saba na kupata sare moja dhidi ya Simba.Inaingia kwenye mechi hiyo ikitoka kushinda bao 1-0 dhidi ya KMC katika mchezo wa mwisho kwenye uwanja huohuo wa Taifa. Mpinzani wake Lipuli pia, imetoka kupata ushindi ugenini wa mabao 3-1 dhidi ya Mbao uliochezwa kwenye uwanja wa CCM, Kirumba Mwanza.Yanga ni ya tatu kwenye msimamo ikiwa na pointi 22 sawa na Simba iliyo nafasi ya pili. Azam inaongoza ikiwa na pointi 27. Mara ya mwisho kukutana timu hizo mbili katika msimu uliopita, Yanga waliibuka washindi kwa bao 2-0 kwenye uwanja wa Samora, Iringa.Lakini katika mchezo wa raundi ya kwanza walitoka sare ya bao 1-1 kwenye uwanja wa Uhuru. Mchezo huo huenda ukawa mgumu kwa kila mmoja, lakini yule aliyejiandaa vizuri ndiye mwenye nafasi ya kushinda.Mchezo mwingine utakaochezwa leo ni kati ya Mbao watakaoikaribisha Mbeya City kwenye uwanja wa CCM, Kirumba Mwanza. Huenda Mbao ikalipiza kwa kutafuta matokeo mazuri baada ya mchezo uliopita kupoteza, ingawa mchezo unaweza kuwa mgumu kutokana na ubora wa Mbeya City msimu huu.Mbeya City imeshinda mchezo wake uliopita dhidi ya Mwadui bao 1-0 likiwekwa kimiani na Eliud Ambokile. Mshambuliaji huyo hatari anapaswa kuchungwa kwani amekuwa mwiba kwa timu pinzani akiweka wavuni mabao saba sawa na Emmanuel Okwi wa Simba.