 TIMU ya Juhudi Lakers na Rising Star Warriors zimetawazwa kuwa mabingwa wapya mashindano ya vijana ya mpira wa kikapu (Junior NBA) kwenye fainali za tatu za ligi hiyo, ambazo zimechezwa kwenye Uwanja JMK Park, Dar es Salaam mwishoni mwa wiki.Lakers walikuwa wa kwanza kutwaa ubingwa upande wa wasichana baada ya kuifunga kuifunga Tusiime Bulls kwa pointi 16-1 katika fainali hizo.Nyota wa Lakers alikuwa, Shadya Makunga na Rosemary Apolinary waliongoza kwa kufunga pointi tatu kila mmoja. Upande wa wavulana, Rising Star Warriors ilitwaa ubingwa kwa kuifunga Tusiime kwa pointi 26-14. Kwenye fainali za vijana chini ya miaka 16 (U-16) kwa wasichana,Makongo Hornests iliibuka kinara kwa kuichapa Juhudi Lakers kwa pointi 28-26. Makongo ilisubiri hadi dakika mbili kabla ya filimbi ya mwisho kujihakikishia ubingwa katika mchezo huo, ambao ulikuwa na ushindani mkubwa kuanzia robo ya pili.Robo ya kwanza, Makongo waliongoza kwa pointi 8-3, robo ya pili 18-10 na robo ya tatu 22-21, kabla ya kujihakikishia ubingwa robo ya nne.Rais wa NBA Afrika, Kita Matungulu alisema vipaji vilivyooneshwa na vijana hao kama wataendelezwa wanao uwezo wa kufanya vizuri na kuitangaza Tanzania kimataifa. Tunawashukuru wenzetu wa Symbion Power, kituo cha JMK Park, Serikali ya Tanzania pamoja na Shirikisho la Mpira wa Kikapu kwa kutuunga mkono,  alisema. Mratibu wa ligi ya Jr NBA Tanzania, Bahati Mgunda alisema programu hiyo ya vijana inaratibiwa na NBA na vijana wanaoshiriki kwenye mashindano hayo watakaofanya vizuri wana nafasi ya kuonekana na hatimaye kujiunga na academia za NBA.Mgunda alisema msimu huu mashindano yalianza Machi na kufanyika kila mwishoni mwa wiki hadi fainali zilizochezwa mwishoni mwa wiki hii.KWA UFUPI Hii ni fainali ya tatu ya Ligi ya Jr NBA, ambayo pia inachezwa kwenye nchi zingine 13 barani Afrika. Ligi ya mwaka huu ilishirikisha timu 60, 30 zikiwa za wasichana ambapo zaidi ya wanamichezo 900 kutoka Dar es Salaam na Pwani walishiriki. Ligi ya mwaka huu ilishirikisha vijana chini ya U 16 na U 14 wakati mwaka jana ilikuwa ni U 14 pekee.