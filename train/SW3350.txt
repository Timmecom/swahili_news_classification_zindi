 WAZIRI wa Fedha na Mipango, Dk Philip Mpango ameiagiza Mamlaka ya Mapato Tanzania (TRA) kusitisha utaratibu wa kumfungia mfanyabiashara biashara yake ili kushinikiza alipe kodi anayodaiwa na kutaka utaratibu huo utumike tu kwa wakwepa kodi sugu na kwa kibali maalum.Akitoa taarifa ya Hali ya Uchumi wa Taifa na Utekelezaji wa Bejti ya Serikali jana mjini hapa, Dk Mpango alisema TRA haipaswi kuendelea na utaratibu wa kufungia biashara na iwapo kuna mfanyabiashara sugu kibali kinatakiwa kutolewa na Kamishna Mkuu wa TRA cha kwenda kufungia biashara husika.  Badala yake, TRA ijikite zaidi kutoa elimu kwa mlipa kodi juu ya utunzaji wa vitabu vya hesabu za biashara, na kumpa fursa ya kufanya naye majadiliano kuhusu mpangilio bora wa kulipa malimbikizo ya kodi kwa mkupuo au kwa awamu pamoja na adhabu stahiki kama zilivyobainishwa kwenye Sheria ya Usimamizi wa Kodi 2015.Aidha, Dk Mpango amewasisitiza watumishi wote wa TRA kutoza kodi kwa mujibu wa sheria za kodi na kanuni zake na kuwa makadirio ya kodi yasiwe kandamizi. Dk Mpango pia ameiagiza TRA kuongeza jitihada za kudhibiti biashara ya magendo inayoendeshwa na wafanyabiashara wanaopitisha mizigo bandari bubu kwa nia ya kukwepa kodi.  Watanzania tumeshuhudia mafanikio makubwa katika kipindi cha miaka mitatu ya utawala wa Rais John Magufuli. Naungana na Rais wetu kuwashukuru wananchi wote wazalendo ambao wametekeleza wajibu wao wa msingi wa kulipa kodi na kuiwezesha Serikali kugharamia miradi ya maendeleo na kupata mafanikio ya kishindo!   alisema Dk Mpango.Aidha Dk Mpango ameyataka mabenki yote ya biashara nchini yaongeze jitihada za kupeleka huduma za kibenki vijijini katika mwaka ujao 2019 ikiwa ni pamoja na maeneo yenye fursa za kupanua wigo wa huduma za kibenki kama vile minada ya mifugo, masoko makubwa mipakani na miji midogo na ile inayoibukia kibiashara.