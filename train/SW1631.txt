 MABINGWA wa kihistoria wa Ligi Kuu soka Tanzania Bara Yanga leo wana kazi ya kuhakikisha wanasaka ushindi dhidi ya Coastal Union ya Tanga katika mchezo wa ligi utakaochezwa kwenye Uwanja wa Uhuru Dar es Salaam. Huo utakuwa mchezo wa tatu wa ligi tangu kuanza kwa msimu huu wa mwaka 2019/20 Yanga ikicheza kwenye uwanja huo ambapo katika miwili iliyopita imepoteza mmoja na kupata sare moja. Lakini kwa Coastal utakuwa ni mchezo wa nne baada ya kucheza michezo mitatu na kati ya hiyo, ikishinda mmoja, sare moja na kupoteza mmoja. Mara ya mwisho timu hizo zilikutana msimu uliopita Februari 2019 kwenye Uwanja wa Mkwakwani Tanga na zilitoka sare ya bao 1-1. Katika mchezo wa kwanza uliochezwa Dar es Salaam Yanga ilishinda bao 1-0.Mchezo wa leo huenda ukawa mgumu na wenye presha hasa kwa wenyeji Yanga wanaohitaji ushindi angalau kuwatuliza mashabiki wao baada ya kutoka sare ya mabao 3-3 dhidi ya Polisi Tanzania katikati ya wiki hii. Sare hiyo haikuwafurahisha mashabiki wao hasa ikizingatiwa kuwa mchezo wa kwanza walipoteza kwa bao 1-0 mbele ya Ruvu Shooting hivyo, iwapo watashindwa kupata matokeo mazuri tena leo hali itakuwa ngumu kwa Kocha Mkuu Mwinyi Zahera. Timu zote mbili zina washambuliaji wazuri wenye madhara langoni, ukimtazama David Molinga aliyefunga mabao mawili katika mchezo uliopita anataka kuendelea kufunga ili kuendelea kudhihirisha ubora wake na kwa upande wa Coastal hatari zaidi ni Ayoub Lyanga.Safu ya ulinzi ya Yanga bado haijakaa vizuri sana kwa sababu katika mechi mbili wamefungwa mabao manne na kushinda matatu huku Coastal ikionekana kuwa vizuri baada ya kucheza michezo mitatu kufungwa mawili na kufunga mabao matatu.