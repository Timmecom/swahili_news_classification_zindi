 KATIBU Mkuu wa Chama cha Mapinduzi (CCM), Dk Bashiru Ally ameitaka Mamlaka ya Usimamizi wa Shughuli za Mifuko ya Bima nchini (TIRA) kuainisha maeneo mbalimbali yenye tija katika utoaji wa huduma za bima nchini ili kusaidia kukuza uchumi wa Taifa.Aidha ameitaka Mamlaka hiyo kufanya utafiti wa kutosha katika maeneo hayo hususani yanayowagusa wananchi kwa lengo kukisaidia chama hicho wakati huu ambapo kinafanya maandalizi ya kuandaa ilani yake kuelekea uchaguzi mkuu wa Mwaka 2020.Dk Ally aliyasema hayo alipofanya mazungumzo na Kamishna Mkuu wa TIRA, Dk Baghayo Saqware aliyemtembelea ofisini kwake kwa lengo la kumuelezea shughuli mbalimbali zinazofanywa na mfuko huo ulioanzishwa hivi karibu kusimamia shughuli za bima.Alisema wakati huu ambapo Tanzania inakimbizana kutekeleza sera ya ukuzaji uchumi kupitia viwanda ifikapo mwaka 2020, ni vyema TIRA ikaja na mpango utakaosaidia kuainishwa maeneo mbalimbali yenye umuhimu wa bima, ili kufikia malengo hayo muhimu kwa ajili ya maendeleo ya Taifa.Aidha, aliitaka Mamlaka hiyo kuzidi kupanua wigo wake katika utoaji wa huduma zake kwa wananchi ili kusaidia kuondoa changamoto zilizopo baina ya wananchi na taasisi mbalimbali za bima, hatua aliyosema kuwa itasaidia kuwapa moyo wananchi hao na hivyo kujenga imani na vyombo hivyo.Alisema ili kujua ni maeneo yapi yenye changamoto hizo, mamlaka hiyo inapaswa kutumia wanataaluma mbalimbali kufanya utafiti wa kina katika maeneo wanayoyaona yana tija, kwa lengo la kufanikisha mpango huo aliosema kuwa mbali na wananchi unayo manufaa pia kwa Taifa.Kwa upande wake, Kamishna wa TIRA, Dk Baghayo Saqware, mbali na kumshukuru katibu mkuu huo kwa maagizo yake,alisema hatua ya kumtembelea kiongozi huyo, pamoja na mambo mengine ililenga kumpa taarifa juu ya shughuli mbalimbali zinazofanywa na TIRA na hatua waliyoifikia tangu ilipoanzishwa. Alisema lengo la kufanya hivyo kumetokana na ukweli kuwa chama hicho ndicho kinachoisimamia serikali katika utekelezaji wa masuala yake mbalimbali na kwamba kupitia mazungumzo hayo na Katibu Mkuu huyo wataweza kutoa mapendekezo katika masuala wanayokusudia kuyafanyia kazi.