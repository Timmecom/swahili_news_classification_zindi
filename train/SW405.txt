 Ofisa Mkuu wa Fedha wa benki hiyo, Selemani Ponda alibainisha ongezeko hilo la faida alipokuwa akitoa ripoti ya awali kabla ya ukaguzi ya benki hiyo mbele ya waandishi wa habari jijini Dar es Salaam jana. Kwa kuangalia hali halisi ya changamoto mbalimbali katika masuala ya kifedha ikiwemo masuala ya riba sambamba na kuporomoka kwa thamani ya shilingi kwa muda wote, mafanikio haya tunayaona kuwa ya kuridhisha,   alisema.Alisema katika kipindi hicho faida kwenye riba ilikuwa kwa asilimia 28 na kufika Sh bilioni 73 ikilinganishwa na kiasi cha Sh bilioni 57 kilichopatikana katika kipindi kama hicho kwa mwaka uliopita.Ongezeko hilo limechagizwa na mkazo wa benki hiyo katika amana za gharama nafuu, wingi wa matawi ya benki hiyo pamoja na usimamizi mzuri wa mizania. Tozo mbalimbali za huduma za kibenki katika kipindi cha mwaka uliopita kiliongezeka kwa asilimia 25 hadi kufikia Sh bilioni 50, kutoka Sh bilioni 40 kilichopatikana mwaka uliopita.Ongezeko hilo pia lilichagizwa na faida katika biashara ya kununua na kuuza fedha za kigeni pamoja na mapato mengine ya ada kutokana na ufanisi katika utoaji huduma kwa wateja wakubwa na wale wa kati.Jumla ya mapato yatokanayo na uendeshaji yaliongezeka kwa asilimia 29 hadi kufikia Sh bilioni 95 yakibebwa na ukuaji mkubwa kwenye ada pamoja na kamisheni ambayo ilikuwa asilimia 29 kutoka Sh bilioni 24 hadi Sh bilioni 31.Alisema katika kipindi hicho gharama za uendeshaji wa benki hiyo zilikuwa kwa asilimia 20 na kufikia Sh bilioni 80. Benki tanzu zilizopo nje nchini Djibouti na Comoro zimeendelea kufanya vizuri na kuchangia asilimia nne ya faida tofauti na mwaka jana zilileta hasara kwa ujumla wao.Djibouti imefanya vizuri kulinganisha na mwaka uliopita kwa kupata faida ya Sh bilioni 1.2. Ponda aliongeza kwamba katika kujiongezea mtaji wa biashara na ushirikishaji wa wawekezaji wote nchini, benki hiyo hivi karibuni ilizindua uuzaji wa dhamana za muda mrefu (hati fungani) ambapo hadi uuzwaji wa hati hizo unafungwa rasmi Desemba 18 mwaka 2015, benki hiyo ilikuwa imefanikiwa kukusanya Sh bilioni 19.7 kutokana na mauzo ya hati hizo tofauti na makadirio ya Sh bilioni 10 iliyokuwa imejipangia kukusanya hapo awali.Benki ya Exim imekuwa taasisi ya kwanza kuzindua dhamana ya muda mrefu ikilenga wawekezaji wadogo, wa kati na wakubwa. Pia ni katika mwaka uliopita tumezindua kituo chetu kipya cha huduma kwa wateja kwa njia ya mawasiliano ya simu ikiwa ni sehemu ya mkakati wa kuboresha huduma zetu kupitia teknolojia ya mawasiliano. 