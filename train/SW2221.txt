 VINARA wa Ligi Kuu Tanzania bara, Yanga leo watakuwa na kibarua kigumu kuwakabili Ndanda FC, kwenye mchezo wa muendelezo wa ligi hiyo unaotarajiwa kupigwa kwenye Uwanja wa Nagwanda Sijaona mkoani Mtwara.Wakati Yanga wanacheza leo, watani zao Simba jana walishindwa kucheza dhidi ya Ndanda FC katika mchezo mwingine wa ligi hiyo baada ya Uwanja wa Jamhuri Morogoro kujaa maji yaliyosababishwa na mvua kubwa iliyonyesha kuanzia saa nane mchana. Mchezo huo sasa umesogezwa mbele hadi pale Shirikisho la Soka Tanzania (TFF) litakapotangaza. Mchezo huo urafanyika baada ya Simba Jumamosi kucheza dhidi ya TP Mazembe ya Jamhuri ya Kidemokrasia ya Congo katika mchezo wa robo fainali wa Ligi ya Mabingwa wa Afrika.Wenyewe Yanga, ambao wapo kileleni mwa msimamo wa ligi hiyo wakiwa na pointi 67, wanaingia kwenye mchezo huo unaotarajiwa kuwa mgumu wakiwa na kumbukumbu ya kutoka kupoteza mechi iliyopita ugenini kwa kukubali kichapo cha bao 1-0 dhidi ya Lipuli FC uliopigwa kwenye Uwanja wa Samora Iringa. Kuelekea kwenye mchezo huo kocha wa kikosi hicho Mwinyi Zahera alisema wanaingia kwenye mchezo huo kuwakabili wapinzani wao hao kwa umakini mkubwa kwa kutorudia makosa yaliyowafanya kupoteza mchezo uliopita. Tunaingia kwenye mchezo wa ugenini kupambana na wapinzani wetu katika mechi ngumu baada ya kutoka kupoteza mchezo uliopita, nimewaambia wachezaji wangu tunatakiwa kucheza kwa umakini mkubwa kwa kutumia akili kuepuka makosa yaliyojitokeza dhidi ya Lipuli na kutufanya kupoteza,  alisema Zahera. Alisema kila mchezo kwao ni fainali kwa kuwa kila timu wanayoenda kucheza nayo wapinzani wao wanapenda kuwakamia wachezaji wa kikosi hicho, hivyo kucheza kwa mbinu ikiwemo kutumia akili ni sababu tosha inayoweza kuwachana wapinzani wao na kupata matokeo chanya.