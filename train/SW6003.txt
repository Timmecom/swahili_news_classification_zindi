 ZAIDI ya ekari 200 za mazao ya chakula, na nyumba zaidi ya 56 vimeharibika kutokana na mvua kubwa iliyonyesha Desemba 30, mwaka jana katika Kijiji cha Utambalila Wilaya ya Mbozi mkoani Songwe.Kaimu Mkuu wa Wilaya ya Mbozi, Juma Irando amefika katika Kijiji cha Utambalila na kugawa kilo 500 za mbegu ya muda mfupi kwa ajili ya kupandia kwa wananchi 250 ambao mashamba yao yameathirika.Aidha, Irando ambaye ni Mkuu wa Wilaya ya Momba, alisema baada ya tathimini ya kina, serikali itatoa bati kwa kaya ambazo zimeathirika. Aliwataka wananchi wa Utambalila, kupanda miti na angalau kila kata ipande miti isiyopungua 10 kujikinga na maafa kama hayo kutokana na eneo hilo kuwa tambalale, hivyo ni rahisi kukumbwa na majanga katika eneo hili.Alisema serikali itaendelea kusaidia wananchi, waliokumbwa na janga hadi pale ambako watarudi katika hali zao za kawaida katika maisha. Aliwaomba wananchi wa Utambalila, wawasaidie wenzao waliopatwa na majanga ya chakula, sehemu ya kulala na mahitaji mengine ili waendelee kutunza undugu na ujirani wakati serikali yao inaendelee kutoa msaada.Mkurugenzi Mtendaji wa Halmashauri ya Mbozi, Kazimbaya Makwega akizungumza na waathirika alisema serikali imetoa kibali cha kukata miti katika msitu wa halmashauri ili wananchi wapate miti na mbao kwa ajili ya kupaulia nyumba zao na matengenezo mengine. Mkazi wa Utambalila, Alfred Senye (40) aliishukuru serikali kwa niaba ya wenzake kwa kuwasaidia mbegu kwa kipindi hiki ambacho maafa yamewakuta, kwani walikuwa wamekwishalima na kuweka mbolea shambani.Mtendaji wa Kata ya Nambinzo, Nick Mkwama alisema atasimamia vizuri ugawaji mbegu na kuhakikisha kila mwananchi aliyepata maafa, anapata mbegu bila upendeleo wowote. Ofisa Mazao Wilaya, Lydia Shonyela aliwatoa hofu wananchi kuhusu mbegu walizopata kuwa ni bora na zitazaa. Pia aliwatoa hofu wakulima ambao mazao yao yamelala kuwa yatasimama vizuri na kuzaa.Chama Cha Mapinduzi kikiongozwa na Katibu wa CCM Mkoa, Mercy Marangu kimechangia Sh 100,000 kwa serikali ya kijiji ili zisaidie chakula kwa wananchi waliopata majanga. Katibu huyo wa CCM aliwataka wanakijiji wa Utambalila kuwa wapole wakati Serikali ya CCM inapanga kuwarudishia maisha yao ya awali. Aliwaomba wananchi wenye uwezo wasaidiane wao kwa wao. Jeshi la Ulinzi la Wananchi la Tanzania (JWTZ) limeshiriki kuwasaidia wananchi waliokumbwa na maafa kwa kuweka vitu vyao vizuri, kupanga na kukusanya bati pamoja ambazo zilikuwa zimeharibika.