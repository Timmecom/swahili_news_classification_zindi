 NICHOLAS Musonye ametangaza kuachia ngazi hivi karibuni kama Katibu Mkuu wa Baraza la Vyama vya Soka la Afrika Mashariki na Kati (Cecafa) baada ya miongo miwili ya kulitumikia baraza hilo.Katika mahojiano maalumu na gazeti moja la Kenya juzi jijini Kigali, kiongozi huyo wa muda mrefu wa Cecafa alieleza mipango yake ya kupata shahada ya udaktari wa falsafa (PhD).Pia Musonye alithibitisha kuwa na nia kubwa ya kutaka kujitosa katika siasa.  Nimepata uzoefu mkubwa, ninajulikana na ninajuana na watu wengi duniani kote katika kipindi cha miongo miwili iliyopita, na ninataka kufaidi matunda hayo na watu wangu wa Kakamega wakati nitakapokuwa nawatumikia kama gavana. Nategemea watanipatia nafasi hiyo, alisema Musonye. Nina marafiki ambao waliomba nigombee Nairobi lakini nitafikiria kuhusu hilo na kulitangaza hadharani haraka.  Mwandishi huyo wa zamani wa Nation alijiunga na uongozi wa soka mwaka 2000 wakati alipochaguliwa kuwa katibu wa Cecafa wakati wa Mkutano Mkuu wa Shirikisho la Kimataifa la Soka, Fifa, uliofanyika Buenos Aires, Argentina. Sasa ni miaka 20 tangu wakati huo. Kwa kweli mambo mengi yametokea.   Kutoka mashindano madogo na hadi sasa tumeweza kuandaa mashindano yenye hadhi kama yale ya Kombe la Chalenji, na Kombe la Kagame. Timu zetu zimepata udhamini na makampuni mbalimbali kama Tusker, MTN, SuperSport, GTV, Serengeti Breweries na Azam TV. Pia tunapata dola milioni moja kila mwaka kuendesha mashindano ya watoto na wanawake, na nusu ya fedha hizo kwa ajili ya kuendeshea ofisi yetu.  Tumewaendeleza wachezaji mbalimbali kama akina Mariga (Mcdonald), Dennis Oliech, Victor Wanyama, Michael Olunga, Dennis Onyango na vipaji vingine wakiwemo nusu ya wachezaji wa sasa wa timu ya taifa walioshindana katika Michuano ya Mataifa Afrika, Afcon 2019.  Naondoka Cecafa ikiwa katika hali nzuri na ninawaomba wale watakaoichukua kutoka kwangu waendelee kuandaa mashindano na kuviibua vipaji. Licha ya kazi ngumu iliyopo, kiwango cha soka katika ukanda huu ndio kilikuwa cha chini katika Afcon 2019 nchini Misri.  Tuna mashindano ya klabu na yale ya Chalenji nchini Uganda Desemba mwaka huu na ninazitaka timu za taifa kujisajili na kushiriki mashindano hayo.  Cecafa ilianzishwa mwaka 1927 na makao makuu yake yakiwa jijini Nairobi, Kenya, Cecafa ina wanachama 12, ambao ni Burundi, Djibouti, Eritrea, Ethiopia, Kenya, Rwanda, Somalia, Sudan, Sudan Kusini, Tanzania, Uganda na Zanzibar.