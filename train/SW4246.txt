 MSHAMBULIAJI wa Tanzania anayekipiga kwenye Klabu ya CD Tenarife ya Hispania, Shaban Iddy  Chilunda  amefunguka kuwa atahangaika mpaka ahakikishe uwepo wake kwenye klabu hiyo unakuwa na faida kwa wachezaji chipukizi wa Tanzania kupata nafasi ya kucheza soka nchini humo. Chilunda ambaye amejiunga na timu hiyo inayopambana kupanda Ligi Kuu ya Hispania (La Liga) amefunguka kuwa ameona kuna wachezaji wengi ambao wana uwezo wa kucheza soka nchini humo akiwemo Shiza Kichuya wa Simba na Yahya Zaid wa Azam FC.Mshambuliaji huyo wa Azam FC alijiunga na timu hiyo mwezi uliopita, alipata mafanikio makubwa ikiwemo kupata tuzo ya bao bora la msimu 2017/18, akiisaidia Azam kuutetea ubingwa wa Cecafa pamoja na kuibuka kuwa mfungaji bora wa michuano hiyo. Akizungumza na gazeti hili juzi, Chilunda ambaye yupo kwenye kikosi cha Taifa Stars kitakachocheza na Uganda kesho, alisema ndani ya siku chache alizokaa kwenye timu hiyo ameona kuna wachezaji wengi wa Tanzania wanaweza kupata nafasi na wakafanya vizuri.Alisema kuwa amepania kuhakikisha anapambana na kupata nafasi ya kudumu kwenye kikosi cha kwanza kwani akifanya vizuri zaidi itawafanya viongozi wa timu yake pamoja na timu zingine kuitupia macho Tanzania kuja kutafuta wachezaji.  Nafasi za wachezaji wa Kitanzania naona zipo maana hakuna wachezaji wa kutisha licha ya wenzetu kuwa wametupita katika kuaandaliwa tangu wakiwa wadogo.  Napambana nataka niwe balozi wao, kama nikifanya vizuri nitawashawishi viongozi waifuatilie sana nchi yetu ili kuja kutafuta wachezaji wengine wenye vipaji naamini kuna wengi wanaweza kupata nafasi hata kama sio Tenerife basi kwenye timu zingine,  alisema Chilunda.