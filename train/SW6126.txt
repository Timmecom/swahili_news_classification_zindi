 Alisema kumekuwa na uchakachuaji wa asali, ambapo baadhi ya wafanyabiashara wamekuwa wakichanganya asali na sukari guru au sukari, jambo ambalo limekuwa likifanya walaji kuwa na wasiwasi wanapoamua kununua asali. Katika kipindi cha muongo moja kumekuwa na ongezeko la wafanyabiashara wa mazao na bidhaa za nyuki nchini, baadhi ya wafanyabiashara wanaouza mazao ambayo hayakidhi viwango na kufanya watumiaji kuhisi kunakuwapo kwa wachakachuaji,  alisema.Alisema jambo hilo linatakiwa kukemewa ili kuweza kukomeshwa kwa tabia hiyo.  Kila mmoja anatakiwa kupambana na wanaofanya hivyo kwani wanaharibu soko la asali,  alisema.Pia, alisema baadhi ya wafanyabiashara, wanaosambaza vifaa vya ufugaji nyuki, ambavyo si rafiki kwa wafugaji na vipo chini ya viwango na hivyo kusababisha upungufu wa uzalishaji. Pinda alisema pamoja na faida nyingi za ufugaji nyuki, bado sekta hiyo inakabiliwa na changamoto za kiteknolojia, kitaalamu, kibiashara na kimazingira.Alisema inakadiriwa Tanzania ina jumla ya mizinga milioni 2.8 na kati ya hiyo asilimia 90 ni mizinga ya asili, ambayo imetengenezwa kutokana na magome ya miti. Alisema mizinga hiyo, haina ujazo wa kutoa mazao kibiashara.Alitaja changamoto nyingine kuwa ni upungufu wa wataalamu wa ugani na ongezeko la maadui wa nyuki kama nondo, siafu, nyegere na panya.Alisema Tanzania haijaweza kutumia huduma ya uchavushaji mimea, unaofanywa na nyuki kibiashara. Pinda alisema tafiti katika nchi mbalimbali, zinaonesha mfugaji anapata asimilia 30 ya thamani ya ufugaji nyuki na asilimia 70 inamnufaisha mkulima wa mazao ya kilimo.Akitoa mfano, alisema katika nchi za Ukraine na Uzbekistan, uchavushaji wa alizeti, pamba na zao la almond, hutumia nyuki hivyo huongeza uzalishaji kwa asilimia zaidi ya 90.Alisema kwa kutumia uzoefu kutoka nchi zilizoendelea, Tanzania inaweza kuboresha ufugaji nyuki na kuongeza kipato kupitia huduma za uchavushaji katika mashamba ya kilimo.Aliitaka TABECO kufanya kazi ya kutoa elimu kwa wakulima wakubwa, kutumia huduma ya uchavushaji kutoka kwa wafugaji nyuki ili waongeze wingi na ubora wa mazao yao na wafugaji nyuki watapata asali, lakini pia watapata fedha kwa kukodisha makundi yao kwa wakulima wakubwa.