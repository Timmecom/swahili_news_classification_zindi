 MAHAKAMA Kuu nchini Kenya imetupilia mbali kesi ya wanaharakati wa mapenzi ya jinsia moja waliokuwa wanataka kubadilishwa kwa kifungu cha sheria inayoharamisha mapenzi na vitendo vya jinsia moja nchini humo.Majaji jijini Nairobi wamesema malalamiko ya wanaharakati hao hayakuonesha ni namna gani sheria hiyo iliyotungwa wakati wa ukoloni inavyokwenda kinyume na Katiba ya nchi hiyo, badala yake inatoa nafasi ya usawa kwa watu wote wanaoishi nchini humo.Uamuzi huo uliotolewa na majaji watatu ambao ni Roselyn Aburili, Chacha Mwita na John Mativo unamaanisha kuwa mapenzi ya jinsia moja yanasalia haramu nchini Kenya, kwa kile walichosisitiza kuwa sheria hiyo iko wazi na inamlinda kila mmoja. Sheria hiyo inaeleza kuwa yeyote atakayeshitakiwa nchini humo kwa kujihusisha na mapenzi ya jinsia moja, atahukumiwa jela miaka 14.Muungano wa mashoga na wasagaji nchini humo umesema kuwa kumekuwa na kesi 15 dhidi wanachama wao mwaka 2018. Uamuzi huo uliotolewa siku ya Ijumaa, uliahirishwa kutoka Februari. Kenya ni miongoni mwa mataifa mengi ya Afrika na katika Jumuiya ya Afrika Mashariki ambayo hayaungi mkono mapenzi ya jinsia moja licha ya shinikizo kutoka kwa mataifa ya kigeni.