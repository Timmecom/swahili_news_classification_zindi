 MKUU wa Wilaya ya Tandahimba mkoani Mtwara, Sebastian Waryuba amewaagiza watendaji wa vijiji na kata kuhakikisha wanafunzi wote waliochaguliwa kujiunga kidato cha kwanza kwa mwaka 2019, wanaripoti shuleni na wazazi watakaoshindwa kutekeleza agizo hilo hatua kali za kisheria zitachuliwa dhidi yao.Kauli hiyo imekuja baada ya kuwepo kwa madai ya wazazi kuwachelewesha wanafunzi kufika shuleni kwa kisingizio cha kutopata malipo ya korosho, huku katika Shule ya Msingi Namikupa wilayani humo, mwanafunzi mmoja tu ndiye aliyeripoti shuleni siku zilipofunguliwa hapo juzi. Akizungumza hivi karibuni na wanafunzi wa shule mbalimbali mjini hapa katika hafla fupi ya kupokea madawati yaliyotolewa na Benki ya NMB, Waryuba alisema kitendo cha wanafunzi kuchelewa shuleni hakitakubalika kwa kisingizio chochote. Wazazi na walezi wanapaswa kuhakikisha wanafunzi wanaenda shule kwa wakati bila kuwepo kisingizio chochote kwa kuwa serikali inaendelea kutoa malipo ya korosho kwa wakulima na hadi leo waliolipwa ni idadi kubwa,  alisema. Mkuu huyo alisema mikakati imewekwa kuwezesha kuhamasisha wazazi wajue umuhimu wa elimu ili wahamasishe watoto wao kupenda kusoma, hali ambayo itapunguza changamoto mbalimbali za elimu zinazojitokeza wilayani humo. Nawaagiza watendaji wote wa vijiji na kata kuhakikisha kuwa wanafunzi wote waliochaguliwa kujiunga kidato cha kwanza wanaripoti shuleni na wazazi watakaokiuka agizo hili sheria itachukua mkondo wake  alisema na kuongeza:  Wengine wanadai hawana fedha za kushona sare, nasema hicho sio kigezo, kama hujapata fedha wanafunzi waende na sare za msingi hadi hapo mzazi atakaposhona sare ya sekondari, hicho kisiwe kigezo cha mtoto kukaa nyumbani . Alisema bado mwamko ni mdogo wa elimu katika wilaya yao hivyo wanaendelea kutoa elimu ili wanafunzi waweze kufika wote, ambapo katika shule zingine mahudhurio yanaridhisha kidogo na wanaamini kuwa hali itakuwa nzuri na malipo yataimalika.Kwa upande wake Meneja wa Benki ya MNB Kanda ya Mtwara, Janeth Shango akikabidhi madawati na viti 100 na mabati katika Shule ya Sekondari Namikupa na Naputa vyenye thamani ya Sh milioni 15, alisema kuwa jamii inapaswa kuona umuhimu wa elimu. Alisema wamejikita kuboresha afya, elimu na kupambana na majanga mbalimbali pindi yanapotokea hivyo wanafunzi wanapaswa kuwa na mazingira mazuri ya kujisomea ili waweze kufikia ndogo zao za maisha.