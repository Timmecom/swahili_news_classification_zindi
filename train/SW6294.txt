 WABUNGE wa Bunge la Jumuiya ya Afrika Mashariki (EALA) wamepongezwa kwa kufanikisha mchakato wa Bajeti ya Mwaka wa Fedha wa 2019/20 na hatimaye kuipitisha rasmi, licha ya kuwapo kwa changamoto kadhaa.Pongezi hizo zimetolewa na Spika wa bunge hilo, Dk Martin Ngoga ambaye amesema wabunge wameonesha kujali maslahi ya wana Afrika Mashariki, ndiyo maana wamefanikiwa kupitisha bajeti hiyo inayofikia Dola za Marekani 111,450,529, sawa na Sh bilioni 256.3 za Tanzania.Katika bajeti hiyo, kipaumbele kimewekwa katika ujenzi wa miundombinu, maendeleo ya viwanda, uzalishaji ajira, vyote vikilenga kujenga ustawi wa maisha wa raia wa nchi sita za jumuiya hiyo za Tanzania, Kenya, Uganda, Rwanda, Burundi na Sudan Kusini.Akizungumza jana jijini hapa, Dk Ngoga alisema wabunge wameonesha ukomavu, kwani wakati wa bajeti kuliibuka changamoto kadhaa ikiwemo mawaziri husika kutohudhuria vikao vya kujadili na kuchambua bajeti. Nawashukuru kwa bajeti hii kupita licha ya changamoto za hapa na pale lakini mmepitisha bajeti hii, mmenipa changamoto lakini hatimaye tumefanikiwa kwa pamoja kupitisha bajeti hii,  alisema.Katika mgawanyo wa matumizi ya bajeti hiyo, Sekretarieti ya EAC imetengewa Sh bilioni 117.9 sawa na ongezeko la asilimia 14 ukilinganisha na kiasi cha Sh bilioni 103.6 ilizopata katika mwaka wa fedha 2018/19. Mahakama ya Afrika Mashariki (EACJ) imetengewa Sh bilioni 9.3 huku EALA likitengewa Sh bilioni 43.Bonde la Ziwa Victoria (LVB) limetengewa Sh bilioni 30, Tume ya Sayansi na Teknolojia ya Afrika Mashariki (EASTECO) imetengewa Sh bilioni 4.3 huku Tume ya Kiswahili ya Afrika Mashariki (EAKC) yenye makao yake makuu Zanzibar imetengewa Sh bilioni 3.