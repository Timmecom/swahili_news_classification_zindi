 SHIRIKA la Umoja wa Mataifa la Mpango wa Maendeleo (UNDP) kupitia mradi wa pamoja wa mashirika 16 limezikabidhi kwa halmashauri nne za mkoa Kigoma shilingi milioni 430 kwa ajili ya kukopesha  kwa vikundi vya wanawake kusaidia mkakati wa serikali wa kupambana na umasikini na kusaidia makundi maalum. Mchambuzi wa mipango wa shirika hilo,Ann Moirana amekabidhi fedha hizo kwa Mkuu wa Mkoa Kigoma, Emanuel Maganga na sambamba na kukabidhi pikipiki 13 na kompyuta 10 ambazo zitatumika katika utekelezaji wa mpango huo. Akizungumza muda mfupi kabla kukabidhiwa kwa fedha na vifaa hivyo Mratibu wa mpango wa pamoja wa umoja wa mataifa, Evance Sangicha alisema kuwa uwezeshaji huo kwa vikundi vya wanawake ni kusaidia kuinua uchumi wa wanawake mkoani humo kutokana na historia na hiyo ni kusaidia ile asilimia 10 ambayo inatolewa na halmashauri. Sangicha alisema kuwa pamoja na uwezeshaji huo wa kifedha kwa ajili ya kuanzisha miradi ya kiuchumi vikundi hivyo vimepewa mafunzo ya uanzishaji na uendeshaji wa biashara wenye taja mambo ambayo yataenda sambamba na ujenzi wa masoko ya mpakani. Mkuu wa mkoa Kigoma, Emanuel Maganga alisema kuwa bado halmashauri hazijatekeleza majukumu yake kikamilifu katika kutumia asilimia 10 ya mapato yake kuwezesha utoaji mikopo kwa makundi maalum kuanzisha shughuli za ujasilimali na kuondokana na umasikini. 