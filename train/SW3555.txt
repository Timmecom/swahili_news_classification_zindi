 USHINDI wa bao 1-0 walioupata Simba juzi mbele ya Al Ahly katika mchezo wa Ligi ya Mabingwa wa Afrika hatua ya makundi, umewafanya wajiwekee rekodi kwa miamba hao wa soka la Afrika.Simba ambayo kwa sasa inashika nafasi ya pili kwenye Kundi D ikiwa na pointi sita nyuma ya Al Ahly iliyo na pointi saba, imekuwa timu ya kwanza kuwafunga Waarabu hao katika Michuano ya Klabu Bingwa Afrika tangu walipofungwa na Esperance de Tunis mabao 3-0 Novemba 9, 2018.Pia mabingwa hao watetezi wa Ligi Kuu Tanzania Bara imekuwa timu ya tatu msimu huu kuwafunga Al Ahly katika mechi zao zote za mashindano ambapo wamecheza jumla ya mechi 28 mpaka sasa.Al Ahly msimu huu inashiriki Ligi ya Mabingwa Afrika, Ligi Kuu Misri, Ligi ya Mabingwa kwa Klabu za Kiarabu pamoja na Kombe la Chama cha Soka Misri.Al Ahly inashika nafasi ya tatu katika msimamo wa Ligi Kuu ya Misri ikiwa na pointi 39 kabla ya kufungwa na Simba juzi ilikuwa imepoteza mechi mbili tu za ligi.Walianza msimu bila kupoteza mechi hata moja kati ya sita mfululizo, Novemba 27 mwaka jana ndipo wakakubali kipigo cha bao 1-0 kutoka kwa Al Makawloon, kisha wakafungwa na Pyramids mabao 2-1 baada ya kucheza mechi tano bila kufungwa.