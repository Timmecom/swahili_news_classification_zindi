 MAJANGILI na wafanyabiashara wanaojihusisha na ujangili wa meno ya tembo na nyara za serikali katika mbuga za wanyama nchini, sasa watasakwa kwa kushirikiana na askari wa kimataifa (Interpol).Wizara ya Maliasili na Utalii nchini imewataka wale wote wanaojihusisha na uhalifu huo kujisalimisha mara moja, vinginevyo watakamatwa na kufikishwa katika vyombo vya sheria.Onyo hilo limetolewa na Waziri wa Maliasili na Utalii, Dk Hamis Kigwangalla wakati alipofungua mkutano wa tatu wa kimataifa wa utalii unaoshirikisha mataifa 28 duniani, pamoja na mashirika ya kimataifa yanayohusiana na masuala ya utalii, duniani wakiwemo wadau wa utalii.Dk Kigwangalla alisema kuwa katika kipindi cha miaka michache kiwango cha ujangili wa wanyamapori kwenye hifadhi za taifa nchini kimeshuka lakini biashara ya nyara haramu za serikali imeonekana kuzidi kuongezeka. Hata hivyo, alisema wanaouza au kusafirisha nyara za serikali kwa sasa ni wale waliokuwa na akiba kwani hakuna nyara mpya.Alieleza kuwa wafanyabiashara hao huzisafirisha nyara hizo nje ya nchi na usafirishaji wa nyara umeipiku biashara ya usafirishaji wa binadamu kwa kupanda hadi kushika nafasi ya tatu ya biashara haramu.Alisema mkutano huo unaangalia namna ya kupata taarifa za ujangili kwenye hifadhi, kuangalia namna ya kufanya kazi, kushirikiana kupeana taarifa kutatua migogoro inayojitokeza kati ya wananchi wanaoishi kwa kupakana na hifadhi kwenye maeneo ambako ni mapito ya wanyama pori na kuimarisha miundombinu katika swala zima la kudhibiti ujangili ndani ya hifadhi mbalimbali.Waziri Kigwangalla, alisema matokeo ya mkutano huo yatapelekwa kwenye mkutano mkuu wa marais utakaofanyika nchini Japan Agosti, mwaka huu, na hiyo ni fursa kwa Afrika kutokomeza biashara haramu ya ujangili.Mkurugenzi Msaidizi wa Kuzuia Ujangili, Robat Mande alisema mkutano huo unalenga kuimarisha mfumo wa kiintelejensia, uzoefu na nyara na mazao ya misitu.Alisema Tanzania kwa miaka ya hivi karibuni imekuwa ni kinara barani Afrika katika kudhibiti vitendo vya ujangili dhidi ya wanyama pori barani Afrika. Mande, ambae pia ni Mwenyekiti wa Kikosi cha Kuzuia Ujangili nchini, aliongeza kuwa ujangili huo umedhibitiwa kutokana na kutekeleza falsafa ya ushirikishawaji wa vyombo vingine vya dola pamoja na wadau na wananchi na hivyo kuwezesha kufanya kazi kwa pamojaAlisema mwaka 2005 Tanzania ilikuwa ni moja kati ya nchi nane duniani, ambazo ujangili ulikuwa umekithiri lakini mwaka 2014 kulizinduliwa mkakati wa kutokomeza ujangili na sasa ipo kwenye nafasi nzuri ya kuwa ni nchi ambayo imetokomeza ujangili.Alisema mkutano huo ni wa tatu kufanyika, mkutano wa kwanza ulifanyika Nairobi nchini Kenya namkutano wa pili ulifanyika nchini Thailand mkutano ujao utafanyika Japan.