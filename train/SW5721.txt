 Hayo yalibainishwa jana na Katibu Mkuu Wizara ya uchukuzi, Dk Shabani Mwinjaka alipotembelea karakana ya Reli mkoani hapa ili kukagua na kujionea shughuli za ufufuaji vichwa hivyo inayofanywa na Kampuni ya SMH ya nchini Malaysia inavyoendelea.Mwinjaka alisema mpaka sasa Serikali imeshafanya ukarabati katika njia za treni hizo kwa kutandaza kilometa 525 za reli yenye uzito wa pauni 80 kutoka Dar es Salam mpaka Malongwe na kwamba wamebakiza kilometa 37 kufika Tabora ambapo alisema kuwa lengo ni kuhakikisha wanatekeleza majukumu waliyopewa.Aidha alisema vichwa vitatu kati ya vinane tayari vimeshakamilika na kwamba kimoja tayari kimeshaanza kazi ambapo alisema kuwa vichwa vingine viwili vinaendelea kukarabatiwa na mpaka kufikia Machi 31 vichwa hivyo vitakuwa tayari.Alisema vichwa vyote vitatu vinatarajiwa kuanza kazi kabla ya sherehe za Muungano zinazotarajiwa kufanyika Aprili mwaka huu.Katibu Mkuu huyo aliipongeza kampuni hiyo ya SMH pamoja na TRL Morogoro kwa kushirikiana kwa pamoja katika kufanya kazi ya kufufua vichwa hivyo ambapo aliwataka kuhakikisha wanaongeza nguvu zaidi huku wakitambua kuwa Serikali ipo pamoja nao.Kwa upande wake kampuni hiyo ya SMH ilisema watajitahidi kutekeleza yale yote waliokubaliana ikiwa ni pamoja na kuhakikisha wanakamilisha utengenezaji wa vichwa hivyo katika muda uliopangwa.Aidha walisema kuwa wanatarajia kukamilisha vichwa vyote vinane Agosti mwaka huu kama mkataba unavyosema na kwamba watajitahidi kwa kadri ya uwezo wao ili kuhakikisha wanafikia malengo.