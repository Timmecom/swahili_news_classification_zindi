 SERIKALI imetoa tena Sh Bilioni tatu kwa ajili ya ukarabati wa miundombinu ya reli kutoka katika mji wa Mombo mkoani Tanga hadi Moshi mkoani Kilimanjaro ili usafi ri wa mizigo na abiria uanze mwakani. Naibu Waziri wa Ujenzi, Mawasiliano na Uchukuzi, Atashasta Nditiye alisema hayo jana alipotembelea na kukagua ukarabati wa reli kutoka Korogwe hadi Mazinde, Tanga, ukarabati ulioanza mwaka jana. Serikali imetenga Sh bilioni tatu kukarabati reli kutoka Korogwe hadi Same -Moshi. Fedha hizi tunataka zitumike kwa miezi mitatu ili reli yetu ianze kusafirisha abiria na mizigo mwakani,  alisema. Hata hivyo, Naibu Waziri aliwataka viongozi kushirikiana na wananchi kutunza miundombinu ya reli ili isiibiwe kwa kuwa serikali inatumia fedha nyingi kugharamia katika kurudishia miundombinu hiyo.Nditiye alisafiri kwa kiberenge kutoka Old Korogwe hadi Mazinde kukagua reli ya eneo hilo akionya wananchi wanaolima jirani na reli hiyo kuacha kwani wanasababisha reli kuharibika wakati wa mvua.Vibarua wanaokarabati miundombinu ya reli hiyo walimlalamikia Naibu Waziri huyo kwamba wanacheleweshewa mishahara yao pamoja na kukatwa kodi ambayo walidai hawajui utaratibu wake. Kufuatilia malalamiko hayo, Naibu Waziri Nditiye alimwagiza Kaimu Mkurugenzi wa Shirika la Reli Tanzania (TRC), Felex Nlalio kuwa hadi Novemba 30, mwaka huu wawe wametatua changamoto hiyo. Felix alisema ukarabati wa reli kutoka Mombo kwenda Same - Moshi umekumbwa na changamoto kubwa baada ya kuibwa mataruma ya reli pamoja na vifungashio vyake vya kiasi cha kilomita sita.Alisema kutoka Mombo hadi Same umbali wa kilomita 123 wataimarisha na kujenga makaravati 14, madaraja 70 na kuimarisha na kurudishia vifungashio vya reli 62,000 vilivyoibwa na vyuma vya kuunganisha reli vipatavyo 3,000 ambavyo pia vimeibwa. Mbunge wa Korogwe Vijijini, Timotheo Mnzava alimwomba Naibu Waziri huyo kuwasaidia vijana wa Korogwe kupata ajira kwa kazi zisizokuwa na utaalamu wakati wa kutekeleza mradi huo wa ukarabati.