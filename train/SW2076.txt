 KAMPUNI ya Magazeti ya Serikali (TSN) inayochapisha magazeti ya HabariLeo, Daily News na SpotiLeo, imetoa washindi watano katika Tuzo za Umahiri wa Uandishi wa Habari Tanzania (EJAT) 2018, zinazotolewa kila mwaka na Baraza la Habari nchini (MCT).Tuzo hizo ambazo zinafanyika kwa mara ya 10, zimekuwa zikishirikisha waandishi wa habari wa kada mbalimbali kutoka katika vyombo tofauti vya habari, yakiwamo magazeti, runinga na redio.Katika tuzo hizo, Alfred Lasteck wa HabariLeo alishinda Tuzo ya Kodi na Ukusanyaji Mapato kwa habari yake ya jinsi baadhi ya wafanyabiashara wanavyoidanganya serikali katika eneo maarufu la kibiashara la Kariakoo, Dar es Salaam kwenye suala la kodi.Adam Lutta wa Habari- Leo naye alitwaa Tuzo ya Mwandishi Bora wa Habari za Usalama Barabarani, wakati Tuzo ya Mpigapicha Bora wa Magazeti ilikwenda kwa Rahel Palangyo kwa picha inayowaonesha polisi wakimbeba msobesobe shabiki wa mpira wa miguu.Mwandishi Mkongwe wa Daily News, Meddy Mulisa alishinda Tuzo ya Utalii na Uhifadhi kwa habari yake ya Tathmini ya Hifadhi ya Taifa ya Bugiri kuvutia watalii zaidi. Wakati huohuo, tuzo ya Mwandishi Bora wa Habari za Michezo na Burudani, ilikwenda kwa Sauli Gilliard anayeandikia gazeti la Daily News.Waandishi wengine walioteuliwa kuwania tuzo hizo kutoka kampuni ya magazeti ya serikali, ambao walifanikiwa kukabidhiwa vyeti, kama ishara ya kutambuliwa kwa mchango wao katika tasnia ya habari ni Abdallah Msuya (Daily News) na Frank Leonard (HabariLeo).Mshindi wa tuzo za habari za kodi, Lasteck alishukuru kwa ushindi huo akisema,  Haikuwa kazi rahisi kushindana na waandishi wengine bora waliopo nchini. Ni bahati lakini pia juhudi zilikuwa mbele. Pia uongozi thabiti wa TSN ukiongozwa na wahariri mahiri wa Habari- Leo, ulichangia kwa kiasi kikubwa kunifanya nishinde tuzo hii.  Ni heshima kwangu na kwa kampuni yetu ya Serikali. Kwa upande wake, Rahel Palangyo ambaye aliibuka miongoni mwa wanawake waliojinyakulia tuzo katika hafla hiyo alisema,  Nashakuru kupata tuzo hii ambayo ina maana kubwa sana, hasa ukizingatia changamoto mbalimbali wanazopitia wanawake katika jitihada za kupata mafanikio kwenye nyanja mbalimbali. Akiwapongeza washindi hao, Kaimu Mhariri Mtendaji wa TSN, Tuma Abdallah alisema kuwa siri ya mafanikio ya TSN kwenye tuzo hiyo, inatokana na kampuni kuwekeza nguvu kwenye maendeleo ya kitaaluma ya waandishi, lakini kujikita kuandika habari zinazoigusa jamii.Tuma alisema,  Mafanikio haya ni makubwa na ya kipekee kwetu. Tumekuwa na waandishi ambao wamekuwa na hamasa kubwa ya kufanya uandishi kwa kugusa maisha ya wanajamii, lakini pia wenye weledi na uwezo mkubwa wa kufuatilia mambo kwa undani. Wengi wao tunawawezesha kwa kuwapa mafunzo mbalimbali, lakini pia tunashauriana nao jinsi wanavyoweza kuandika habari bora na zenye kiwango bora. Hata baada ya ujio wa mitandao ya kijamii ambayo imekuja kuongeza uharaka wa kutoa habari, sisi tumeangalia kama fursa ya kuanza kufuatilia habari kwa undani ili tuweze kuzichapisha kwenye gazeti. Tuma aliahidi wasomaji na watanzania kuwa magazeti hayo yataendelea kutoa habari zenye kugusa jamii.Meneja Masoko na Mauzo, Januarius Maganga aliwaambia washindi hao kuwa ushindi walioupata ni heshima kubwa na wataendelea kuthamini jitihada hizo kwa maendeleo ya kampuni kwa ujumla. Mhariri wa gazeti la Daily News, Pudenciana Temba alisema: Hongereni sana, tunajivunia ushindi wenu kama ishara ya kielelezo cha ubora wa kazi mnazofanya, haikuwa rahisi lakini nyie mmeweza. Mwenyekiti wa Kamati ya Maandalizi wa Tuzo hizo, Kajubi Mukajanga aliwashukuru waandishi waliojitokeza kuwasilisha kazi zao, ambapo jumla ya kazi 644 zilipokewa ambazo ni ongezeko la asilimia 18 ukilinganisha na mwaka uliopita. Jopo la kuteua washindi wa tuzo hizo, lililoongozwa na Mhariri mkongwe, Kiondo Mshana.Vyombo vya habari vya kielektroniki viliongoza kwa kuingiza kazi 359 sawa na asilimia 55.7, vikifuatiwa na magazeti ambapo kazi 285 sawa na asilimia 44.3 ziliwasilishwa.Akimkaribisha mgeni rasmi, Profesa Chris Maina Peter kwenye hafla hiyo, Mukajanga alisema jumla ya waandishi wa habari 449 nchini kote walishiriki, ambapo kati yao wanaume ni 314 sawa na asilimia 70 na wanawake ni 135 sawa na asilimia 30.Hafla hiyo ya utoaji tuzo ilihudhuriwa pia na Waziri Mkuu mstaafu, Jaji Joseph Warioba ambaye alishuhudia wateule 81 wakipanda jukwaani kuwania tuzo hizo ambapo kati yao 48 ni wanaume sawa na asilimia 59 na wanawake 33 sawa na asilimia 41, ambapo mshindi wa jumla alikuwa ni Salome Kitomary wa gazeti la Nipashe.