 BENKI ya Biashara ya DCB imebuni bidhaa maalumu ya DCB SOKONI ambayo inatoa suluhisho la kudumu kwa wakulima na wenye viwanda.Bidhaa hiyo mpya itamwezesha mfanyabiashara mwenye azma ya kufungua viwanda vya kilimo kupata mikopo ya shughuli hiyo.Akizungumza wakati wa uzinduzi wa bidhaa hiyo uliofanyika pamoja na uzinduzi wa kiwanda kipya cha kukoboa mpunga cha mteja wao, Callington Kayuni, kilichopo katika kijiji cha Mlowo Mbozi Mkoa wa Songwe mwishoni mwa wiki, Mkurugenzi wa Biashara wa benki hiyo, James Ngaluko amesema wanafurahi kuwa sehemu ya ukuaji wa viwanda nchini vinavyotegemea kilimo.Alisema kiwanda hicho cha kukoboa mpunga kilichojengwa kwa uwezeshwaji mkubwa wa Benki ya Biashara ya DCB, kitakuwa mkombozi wa kweli kwa wakulima wanaofanya shughuli zao za kilimo.Mkurugenzi huyo alisema kuwa kwa kuleta bidhaa hii mahususi ya DCB Sokoni, itawawezesha wafanyabiashara na wakulima kufanya mapinduzi ya kweli kiuchumi kwa kutegemea kilimo pamoja na minyororo ya thamani.Alizitaja njia ambayo bidhaa ya DCB Sokoni itamwezesha mteja kuwa ni pamoja na kujenga kiwanda, kununua na kusafirisha mazao kutoka shambani, kuuza mazao au kuchakata mazao na kuyaongezea thamani, usambazaji kwenda sokoni kwa wateja, ulinzi kutokana na bima ya maisha, kiwanda, pamoja na mazao ghalani katika kipindi chote cha mkopo, ununuaji wa nyumba ya makazi utakaomwezesha kulipa taratibu kwa kipindi kirefu, ununuaji wa pembejeo kwa wafanyabiashara wa pembejeo na zana za kilimo, ubadilishaji wa fedha za kigeni zitokanazo na mauzo ya mazao na uwekezaji wa fedha kwa faida nzuri kupitia huduma ya DCB Lamba Kwanza.