 KOCHA Mkuu wa mabingwa watetezi wa Ligi Kuu Bara, Simba, Patrick Aussems, ameelezea kufurahishwa na mwenendo wa timu yake kufuatia matokeo mazuri ya ushindi inayoyapata kwenye mechi za ligi.Alisema, matokeo ya karibuni ya timu yake yanadhihirisha walivyo na kikosi kipana kilicho na ubora. Maneno ya Mbelgiji huyo yanatokana na ushindi wa mabao 5-1, walioupata juzi usiku dhidi ya Alliance ya Mwanza kwenye Uwanja wa Taifa Dar es Salaam.Akizungumza baada ya mchezo huo, Aussems, aliwamwagia sifa wachezaji wake kwa juhudi kubwa walizozionesha kupata ushindi huo ambao umewapandisha umewafanya kufikisha pointi 20 katika mechi tisa walizocheza hadi sasa. Ushindi wetu wa leo (juzi), umeonesha namna Simba tulivyokuwa bora na kikosi kipana kwa sababu nilifanya mabadiliko ya wachezaji wanne wapya kwenye kikosi kilichoanza lakini tulicheza kwa kasi ileile iliyozoeleka na kupata ushindi mkubwa zaidi msimu huu,  alisema Aussems.Mbelgiji huyo alisema ushindi huo hautokani na udhaifu wa wapinzani wao bali ni ubora wa kikosi chake na mbinu anazowafundisha kwa sababu kabla ya mchezo aliwafuatilia kwa makini Alliance na kugundua ni timu nzuri inayohitaji umakini mkubwa ili kupata matokeo.Kocha huyo alisema watu wanapaswa kuipongeza timu yake kutokana na mabadiliko inayoendelea kuyaonesha katika kila mechi waliyoshuka dimbani baada ya kupoteza kwa bao 1-0 dhidi ya Mbao FC mwanzoni mwa mwezi uliopita. Alliance siyo timu mbaya na watu wanapaswa kuheshimu ushindi wetu kwasababu pamoja na kushika nafasi ya mwisho lakini walitusumbua muda wote wa mchezo walitengeneza nafasi nyingi za mabao na sisi ilitulazimu kupambana hadi kupata matokeo hayo,  alisema Aussems.