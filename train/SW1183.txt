 HALI ya uzazi wa mpango nchini bado iko nyuma, jambo ambalo linahitaji kuwekewa nguvu kubwa, imeelezwa. Akizungumza katika mkutano uliozikutanisha asasi za kiraia, Mkurugenzi wa Miradi wa Taasisi ya Afya Tanzania, Salvatory Hokororo alisema jamii bado haina elimu ya kutosha. Kulingana na takwimu za Wizara ya Afya, Maendeleo ya Jamii, Jinsia, Wazee na Watoto, tuna asilimia 32 na tungependa kufikia asilimia 60, kwa hiyo kwa takwimu hizi ina maana kwamba bado tuko chini sana,  alisema.Alisema elimu ya uzazi wa mpango haijapewa msukumo mkubwa ndio maana haijasambaa kwa kiasi kikubwa.  Naona halijapewa msukumo mkubwa suala hili la elimu ya uzazi wa mpango, hasa kwa watu wanaohusika kusaidia suala hili, kwa mfano hata wanasiasa hawajui programu hizi na umuhimu wake,  alisema. Alisema umuhimu wa uzazi wa mpango ni pamoja na kumpa nguvu mwanamke kushiriki katika maendeleo ya kiuchumi.Alisema kama mwanamke akizaa kila wakati hawezi kupata muda wa kushiriki katika masuala ya kiuchumi, lakini watu hawajui hili wanaona mwanamke ni kama chombo cha kuzalisha. Aidha, alisema mwanamke anayezaa bila kufuata uzazi wa mpango anashindwa hata kuangalia familia yake, afya ya watoto wengine na usimamizi wa elimu. Alisema jamii iendelee kuelimishwa umuhimu wa kutumia njia za uzazi wa mpango kwani ni muhimu kwa maendeleo ya nchi na pia ya familia.