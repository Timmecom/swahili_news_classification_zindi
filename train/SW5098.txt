 Mwakyembe aliyasema hayo jana alipokutana na wadau wa mpira wa kikapu katika ukumbi wa Vijana wa Kanisa Katoliki Jijini hapa, ambapo mkutano huo ulikuwa na lengo la kuonesha mafanikio ya timu ya Mpira wa kikapu Mkoa wa Mbeya ambayo mara tatu mfululizo imetwaa Kombe la Taifa.Alisema vyama vyote vya michezo nchini vinatakiwa kuhakikisha vinaendeshwa kwa uwazi na mfumo mzuri ili kuepuka vitendo vya ubadhilifu wa fedha, ambao umekuwa ukidumaza michezo na wafadhili kuogopa kutoa fedha zao. Sikubaliani na ubadhilifu wa fedha katika vyama vya michezo, mnatakiwa kuhakikisha mnaviendesha kwa mfumo mzuri utakaowawezesha kuvutia wawekezaji na kumudu gharama za kuhudumia timu zenu zinapokwenda kuwakilisha nchi katika michuano mbalimbali kimataifa,  alisema.Akiizungumzia timu ya mpira wa kikapu ya Mkoa wa Mbeya, alisema kuwa ameshangazwa na mafanikio ya timu hiyo licha ya kukabiliwa na changamoto nyingi, ikiwamo kutokuwa na wafadhili na wachezaji kulazimika kujigharamia walipokuwa wanaenda kushiriki mashindano ya Kombe la Taifa.Alisema kwa kutambua mafanikio ya timu hiyo, ataandaa harambee na kutafuta wadau ili waweze kuchangia mchezo huo, ambao umeanza kuonesha mwamko mkubwa nchini hasa kwa vijana na kuwa sehemu muhimu itakayoweza kuzalisha ajira.Mmoja wa wadau waliohudhuria mkutano huo, Melas Mdemu aliwaomba wadau na taasisi zilizopo mkoani hapa kujitokeza kuunga mkono mchezo huo ili kiwe chanzo cha ajira, lakini pia kuutangaza Mkoa wa Mbeya katika nyanja ya utalii.Katibu wa Chama cha Mpira wa kikapu Mkoa wa Mbeya, Yusuph Nyirenda alisema licha ya mafanikio waliyoyapata, lakini wanakabiliwa na changamoto ya ukosefu wa viwanja vya mchezo huo, ambapo vingi vilivyopo vinamilikiwa na taasisi binafsi kama shule, kanisa na vyuo. 