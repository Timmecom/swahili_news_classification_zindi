 MKURUGENZI wa Jiji la Dodoma, Godwin Kunambi (pichani) amesema halmashauri yake imetenga Sh bilioni 1.2 kwa ajili ya kutoa mikopo nafuu kwa vijana, wanawake na watu wenye ulemavu.Kunambi alibainisha hayo jijini hapa alipokuwa akizungumza na waandishi wa habari baada ya Waziri Mkuu, Kassim Majaliwa kumaliza ziara ya kuangalia utekelezaji wa miradi ya kuboresha jiji la Dodoma.Kunambi alisema Halmashauri ya Jiji la Dodoma ndio halmashauri pekee iliyotenga fedha nyingi kutoka kwenye mapato ya ndani kwa ajili ya kutekeleza sheria ya kutoa mikopo kwa vijana, watu wenye ulemavu na wanawake.Sheria inazitaka kila halmashauri kutenga asilimia 10 ya mapato yake ya ndani kila mwaka ambazo wanatakiwa kuzitoa kama mkopo kwa makundi ya vijana na wanawake ambapo kila kundi litapewa asilimia nne ya mapato na watu wenye ulemavu asilimia 2.Kunambi alitumia fursa hiyo kuhimiza wahusika wa makundi hayo kuchangamkia fursa hiyo ya kupata mikopo ili waweze kuendesha shughuli halali zitakazowaongezea kipato chao.   Halmashauri ya jiji ndio pekee inayotenga fedha nyingi kwa ajili ya mikopo nafuu sana ka vijana, wanawake na watu wenye ulemavu, hivyo niwahamasishe wale walio katika makundi haya kuchangamkia fursa.  Unachoweza kufanya ni kuunda kundi na mje ofisini mkiwa na andiko la mradi ambalo litaonyesha shughuli mnayotaka kufanya na jinsi mtakavyourejesha mkopo,  alisema.Katika hatua nyingine, Kunambi amewataka vijana kuchangamikia fursa za ajira zilizojitokeza kwenye mradi wa ujenzi wa mji wa kisasa wa Serikali na miradi mbalimbali ya ujenzi inayoendelea jijini.  Ninawaomba ndugu zagu vijana wa hapa ,mjitokeze kuchangamkia fursa hizi ili kujiongezea kipato mkichelewa watajitokeza wengi kutoka mbali kuja kuomba ajira maeneo hayo alisema Kunambi.Aliyataja makundi mengine yanayoweza kunufaika na mradi huo wa ujenzi ni akinamama lishe kwani kuna kundi kubwa la mafundi wanaotekeleza ujenzi huo wanahitaji chakula, wajasiriamali wa kuponda kokoto wanaweza kujitokeza kuuza kokoto kwani inahitajika kwenye eneo hilo la ujenzi.Kunambi alisema Jiji hilo litakuwa na miradi mingi mballimbali ya ujenzi ikiwa pamoja na ujenzi wa reli ya kisasa unaoendelea kutoka Dar es salaam hadi Makutupora kwa awamu ya kwanza na ile ya miundo mbinu ya barabara.  Hadi kukamilika kwa miradi hiyo wananchi watafanikiwa na kunufaika kiuchumi hivyo wachangamkie fursa hizo za ajira,  alisema. Hivi karibuni akiwa kwenye ukaguzi wa ujenzi wa ofisi za wizara 24 katika Mji wa Serikali, Waziri Mkuu Kassim Majaliwa alimuagiza Mkurugenzi wa Jiji la Dodoma, Kunambi kushirikiana na mwenzake wa Chamwino kuhakikisha vijana wengi wanapata fursa za ajira kwenye mradi huo.Majaliwa alisema:  Mkurugenzi wa Jiji wasiliana na Mkurugenzi mwenzako wa Chamwino mhakikishe vijana na akina mama wanakuja kufanya kazi hapa. Pia itisha kikao cha waandishi wa habari uwaeleze wananchi wako fursa zilizopo, kuanzia ufyatuaji wa matofali, uuzaji wa nondo, kokoto na utengenezaji wa pavement blocks, hizi zote ni fursa, tuna wizara 24 na mahitaji ni makubwa. 