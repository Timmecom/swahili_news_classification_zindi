 SERIKALI imeeleza Bunge mikakati ya kuboresha vyombo vyake vya habari, ikiwamo kuongeza mapato ya Kampuni ya Serikali ya Magazeti (TSN) na kuboresha maslahi ya wafanyakazi wa Shirika la Utangazaji Tanzania (TBC) lifanye kazi kwa umakini.Hayo yalisemwa jana na Naibu Waziri wa Habari, Utamaduni, Sanaa na Michezo, Juliana Shoza wakati akijibu hoja mbali mbali za wabunge kabla ya kupitishwa makadirio ya mapato na matumizi ya fedha kwa mwaka 2019/20.Kampuni ya TSN ambayo inachapisha magazeti ya Daily News, Sunday News, Habari- Leo na SpotiLeo, jukumu lake kubwa ni kuhabarisha, kuelimisha na kuburudisha wananchi kwa njia ya magazeti. Shonza alikiri TSN kulikuwa na changamoto ya muda mrefu ya upungufu wa mapato kutokana na mapato kushuka, kulikochangiwa na ushindani unaotokana na maendeleo ya teknolojia katika sekta ya uchapaji. Sisi kama wizara tumeliona,  alisema na kufafanua kuwa kwa kushirikiana na TSN, serikali imekuja na mpango wa kutumia changamoto hiyo kama fursa kwa kuanzisha Televisheni Mtandao (Daily News Digital). Alisema televisheni hiyo, inafanya kazi vizuri na ndani ya muda mfupi, yameonekana mafanikio makubwa kutokana na watazamaji kuongezeka na imeongeza mapato.Katika hotuba yake bungeni, Dk Harrison Mwakyembe alisema hadi Machi mwaka huu, idadi ya wafuatiliaji kwenye televisheni mtandao hiyo ilifikia watu 47,000. Akizungumzia maslahi duni ya wafanyakazi wa TBC, Naibu Waziri alisema hatua mbali mbali zimechukuliwa ikiwamo kupeleka ombi kwa Msajili wa Hazina, aboreshe mishahara katika mwaka ujao wa fedha.Maslahi yataboreshwa ikiwa ni pamoja na kulipa malimbikizo yote yanayodaiwa. Kuhusu tatizo la uchakavu wa mitambo, alisema bajeti ya uboreshaji imekuwa ikiongezeka mwaka hadi mwaka na katika mwaka ujao wa fedha shirika limetengewa Sh bilioni tano. Alisema serikali ina nia ya dhati kuhakikisha inaboresha na kuhakikisha shirika linafanya kazi yake kwa umakini.TBC lilianzishwa kwa Tangazo la Serikali Namba 186 la 2007 chini ya Sheria ya Mashirika ya Umma ya mwaka 1992. Shirika linamiliki vituo vitatu vya televisheni vya TBC 1, TBC 2 na TBC 3 (Tanzania Safari Channel) na kwa upande wa redio, linamiliki idhaa tatu za TBC Taifa, TBC FM na TBC International. Akijibu hoja kuhusu matangazo mubashara yanayoonesha ziara za Rais, Shonza alisema serikali haiwezi kuacha kuonesha ziara hizo kwa sababu kinachooneshwa ni maendeleo kwa ajili ya wananchi.