 Mwakilishi wa Jimbo la Koani, Mussa Ali Hassan (CCM) alisema kilimo cha mwani ni maarufu hivi sasa katika ukanda wa pwani ya visiwa vya Zanzibar ambalo hulimwa kwa wingi na wanawake wa vijijini.Hata hivyo, alisema cha kusikitisha zaidi ni bei ndogo inayotolewa na wafanyabiashara wanaonunua mwani, kiasi ya wakulima wengi kukata tamaa na wengine kuachana na kilimo hicho moja kwa moja. Tunaitaka Serikali kuingilia kati na kulipatia ufumbuzi tatizo la soko la bei ndogo ya mwani inayotolewa na matajiri wanaojishughulisha na kilimo hicho ambayo imewavunja moyo wakulima,  alisema. Mwakilishi wa Jimbo la Micheweni, Subeit Khamis Faki (CUF) alisema kilimo cha mwani ni mkombozi kwa wananchi wa vijijini wanaozungukwa na ufukwe wa bahari kwani kimeleta tija kwa wananchi na kubadilisha maisha yao zaidi akina mama. Hata hivyo, bei ndogo inayotolewa na matajiri wanaonunua mwani kwa kiasi kikubwa imewavunja moyo na wengine kuacha kufanya kazi hiyo baada ya kuona haina tija. Aidha Subeit alisema wakati umefika kwa Serikali kuingilia kati na kuliagiza Shirika la Taifa la Biashara (ZSTC) kununua mwani huo na kutafuta masoko yake nje ya nchi kwa ajili ya kuwasaidia wananchi wake.  Tunaiomba Serikali kuchukua juhudi za kutafuta soko la mwani nje ya nchi pamoja na kuliagiza Shirika la Taifa la Biashara (ZSTC) kununua mwani huo kama inavyofanya kwa karafuu,  alisema. Mwakilishi wa Jimbo la Muyuni, Jaku Hashim Ayoub (CCM) alisema wakati umefika kwa Serikali kufanya utafiti na kujua soko la mwani likoje nje ya nchi. Alisema bei inayotolewa na matajiri kilo moja Sh 500 haina maslahi kwa wakulima wa zao hilo ambayo ni sawa na kuwavunja moyo katika juhudi zao za kujinasua na umasikini.  Tunaiomba Serikali ifanye utafiti wa kina kujua soko la mwani likoje nje ya nchi ili wakulima wetu waweze kufaidika na kilimo hicho na si kusumbuliwa na matajiri,  alifahamisha. Zanzibar inachukua nafasi ya tatu kwa kuzalisha mwani kwa wingi katika Soko la Dunia kwa nchi za Bara la Afrika huku Serikali ikiwa katika juhudi za kutafuta viwanda kwa ajili ya kusarifu uzalishaji wa mwani kwa matumizi mengi zaidi.