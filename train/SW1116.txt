 CHIPUKIZI wa Azam FC, Shaban Idd  Chilunda  anaondoka katika timu hiyo lakini kocha wa Azam, Hans van Pluijm amesema hakuna tabu kwa kuwa tayari yupo Mzimbabwe, Donald Ngoma. Chilunda anaondoka baada ya kuchukuliwa na timu ya Tenerife ya Hispania.Timu hiyo imeshawishika kumtwaa mchezaji huyo kutokana na kiwango kikubwa alichokionesha msimu uliomalizika wa Ligi Kuu Bara na Kombe la Kagame akiisaidia timu yake kutwaa ubingwa wa michuano hiyo.Pluijm ambaye amejiunga na Azam akitokea Singida United, alisema kuwa Chilunda anaondoka akiwa bado mdogo na anahitajika Azam, kitu ambacho ni kizuri kwa mchezaji huyo lakini haina budi kwenda kuendeleza kipaji chake akiwa ameacha pengo katika timu hiyo.Hata hivyo, amepiga moyo konde na kusema uwepo wa mshambuliaji mpya wa timu hiyo, Ngoma aliyetua akitokea Yanga atarekebisha kila kitu na mambo yatakuwa sawa kwa kuwa uwezo wa mshambuliaji huyo unafahamika. Chilunda ni mchezaji mzuri mno, anapambana na anajua kufunga. Ameondoka wakati timu bado inamuhitaji lakini hata hivyo wakati yeye anaondoka, kuna ujio wa Ngoma ambaye naye ni mzuri pia na kila mmoja anafahamu shughuli yake, kwa hiyo nafikiri kazi itaendelea kama kawaida,  alisema Pluijm.Pluijm ametua na upepo mzuri katika kikosi hicho baada ya mwishoni mwa wiki iliyopita kutetea ubingwa wa Kombe la Kagame kwa kuifunga Simba mabao 2-1. Bao moja lilifungwa na Chilunda.