 SERIKALI itaendelea kuzuia mikutano ya hadhara au maandamano yatakayoathiri haki na uhuru wa watu wengine na maslahi ya umma kama yalivyoelezwa kwenye Katiba, Sheria ya Vyama vya Siasa na ya Jeshi la Polisi. Tatizo la wenzetu wapinzani hawataki kutekeleza na kufuata Katiba, sheria za vyama vya siasa na ya jeshi la polisi,  alisema Waziri wa Mambo ya Ndani, Kange Lugola wakati akijibu hoja za wabunge waliochangia kuhusu bajeti ya wizara hiyo. Lugola alisema mikutano na maandamano yote, yatakayovuruga haki na uhuru wa watu wengine pamoja na mipango ya maendeleo hayataruhusiwa.Alisema ni kweli Katiba, sheria ya vyama vya siasa na ya Jeshi la Polisi, vinaruhusu watu kukutana na kufanya mikutano au maandamano ambayo hayaathiri amani, ulinzi, usalama, maadili, afya, mipango ya maendeleo mjini na vijijini. Alisema kifungu cha 11 katika sheria ya vyama vya siasa, inaonesha wazi kwamba kila chama chenye usajili wa muda na kudumu kitakuwa na hadhi kufanya mikutano katika sehemu yoyote ya nchi.Lakini alisema, chama hicho kitakuwa na haki ya kufanya mikutano na maandamano katika eneo la wazi baada ya kutoa taarifa ya maandishi kabla ya kufanyika saa 48 kwa afisa wa polisi msimamizi waeneo husika kwa ajili ya kujitangaza kwa umma na kutafuta wanachama. Alisema taarifa hiyo itakuwa ya kupata ulinzi kwa ajili ya usalama katika mikutano au maandamano hayo, lakini kwa vyama vyenye usajili wa muda havitakuwa na haki ya kusimamisha mgombea au kufanya kampeni wa kiti cha urais au serikali za mitaa.Alisema bila kuathiri sheria nyingine vifungu 43,44, 45, 46 vya sheria ya Jeshi la Polisi na polisi wasaidizi sura ya 322, litatumika kutumika katika mikutano ya chama chochote chenye usajili wa kudumu na wa muda.  Kila chama chenye usajili wa kudumu kitakakuwa na haki ya kuweka mgombea na kufanya kampeni katika uchaguzi wa rais na serikali za mitaa,  alisema. Alisema chama hicho kikiwasilisha taarifa kinaweza kuendelea kufanya mkutano au maandamano kama ulivyopangwa, lakini ikiwa kitapokea amri ya afisa wa polisi msimamizi anahusika, mkutano huo unatakiwa usiendelee kufanyika.