 FEBRUARI 6 mwaka huu, Hospitali ya Benjamin Mkapa itazindua na kuanza kutoa huduma ya tiba ya magonjwa ya moyo.Hayo yalibainishwa na Mkurugenzi Mtendaji wa hospital hiyo, Dk Alphonse Chandika alipozungumza na Habarileo kuhusiana na mikakati ya hospitali hiyo ya kuongeza wigo wa utoaji huduma ya afya kwa wananchi wengi. Alisema siku ya uzinduzi, wastani wa wagonjwa watano kwa kuanzia watapatiwa matibabu ya moyo ikiwa ni mwendelezo wa hospitali katika kukabiliana na magonjwa yasiyoambukiza.Hospital ya Benjamin Mkapa ni miongoni mwa hospitali za kitaifa na kwa miaka mitatu tumepiga hatua kubwa katika kumhudumia mwananchi na hili limeenda sambamba na zama ya serikali ya awamu ya tano ambayo inamjali mwananchi wa kawaida kwa kuhakikisha anapata huduma zote za kijamii na kwa wakati   Tumefunga mtambo kwenye maabara maalumu kwa ajili ya kuchunguza na kutibu maradhi ya moyo, ufungaji wake umekamilika na tunatarajia Februari 6 mwaka huu tuzindue na kutoa tiba hiyo, tunatarajia wagonjwa si chini ya watano watahudumiwa,   alisema.Alisema siku hiyo waanza kutoa tiba ya magonjwa ya moyo kwa kushirikiana na timu ya wataalamu kutoka Taasisi ya Moyo ya Jakaya Kikwete (JKCI) ya Jijini Dar es Salaam.   Tumeamua kuwashirikisha wenzetu wa JKCI, pamoja na kuwa tuna watalaamu, tunataka kupata uzoefu wao maana wao wamekuwa na maabara ya aina hii kwa muda mrefu ili kusudi wataalamu wetu watakoendelea na utoaji wa tiba waendelee bila kuwa na changamoto.  Maabara hii ni muhimu kwa sababu maradhi ya moyo hayana muda wa kujipanga uweze kumsafirisha mgonjwa kwenda Dar es Salaam, kuna mengine yanatokea na kuhitaji matibabu ya haraka dakika kadhaa awe amepata huduma.   Serikali sasa imehamia Dodoma, viongozi, watumishi wa umma na wananchi kwa ujumla hawana haja ya kuenda kufuata huduma hizo umbali wa zaidi ya kilomita 500 kwani sasa katikati ya nchi huduma inapatikana,   alisema.Kufungwa kwa mtambo huo, kutafanya sasa huduma hiyo kutolewa katika hospitali tatu nchini baada ya vifaa kama hivyo kufungwa JKCI na Hospitali ya Aga Khan, Dar es Salaam.  Mtambo utatumika kuchunguza na kutibu maradhi ya moyo, kuna maradhi mishipa ya damu ikiziba itazibuliwa, kama imesinyaa wataweza kuitanua na kama inahitaji kifaa maalumu  stand  ili mshipa wa damu uweze kufanya kazi vizuri itawekwa,   alisema.