 SHIRIKISHO la Vyama Vya Wafanyakazi Nchini (TUCTA) limewataka wanasiasa, kutotumia matatizo ya wafanyakazi, kama mtaji wa kujinufaisha kisiasa sambamba.Pia, limeiomba serikali kufanya ukaguzi kwenye miradi yote ya uwekezaji, iliyofanywa na mifuko ya hifadhi ya jamii.Katika hatua nyingine, Waziri Mkuu Kassim Majaliwa amesema Serikali iko tayari wakati wote, kuyapatia ufumbuzi matatizo ya wafanyakazi.Hayo yamesemwa wakati wa maandamano ya kumpongeza Rais John Magufuli kwa kulipatia ufumbuzi suala la kikokotoo cha pensheni katika Mfuko wa Watumishi wa Umma (PSSSF) yaliyofanyika mjini Dodoma.Katibu Mkuu wa TUCTA, Dk Yahya Msigwa, akizungumza baada ya Majaliwa kupokea maandamano hayo, aliwataka wanasiasa kuacha kutumia matatizo ya wafanyakazi kama mtaji wa kisiassa.  Wanasiasa wasitumie matatizo yetu wafanyakazi kupata umaarufu huko ni kutuchonganisha na waajiri wetu,  alisema.Dk Msigwa alibainisha kuwa viongozi wa wafanyakazi wanajitosheleza katika kutatua kero zinazowakabili wafanyakazi nchini, hivyo wanasiasa wasiingilie. Wasitumie muda mwingi kutusemea,  amesema Dk Msigwa.Alisema wafanyakazi nchini wataendelea kushirikiana na serikali katika shughuli za ujenzi wa nchi kwani uongozi wa Rais John Magufuli, umekuwa ukitatua kero za wananchi kwa wakati.Pia aliiomba serikali kufanya ukaguzi kwenye miradi ya uwekezaji iliyofanywa na mifuko ya jamii ili kuona kama imetumika kuleta tija kwa wafanyakazi. TUCTA inaiomba ofisi yako ifanye uchunguzi wa uwekezaji katika mifuko hiyo na kama ikibainika kuwa fedha za wanachama zilitumika vibaya hatua za kisheria zichukuliwe mara moja kwa wote walioshiriki,  alisema.Alisema wanaiomba serikali kuangalia matumizi ya mifuko hiyo tangu mwaka 2008 walipoanzisha hoja hiyo, ili serikali ijiridhishe kama kulikuwa na matumizi mabaya au la. Hoja ya Mdhibiti (SSRA) kwamba tukilipwa mafao mazuri kwa wanachama mifuko itakufa, ni lazima tujiridhishe ni nani anayeiua mifuko na akibainika ni lazima awajibike,  alisema.Akihutubia, Waziri Mkuu Majaliwa alisema serikali iko tayari kuyapatia ufumbuzi matatizo ya wafanyakazi na kuwataka kuendelea kutekeleza majukumu yao kwa uadilifu na weledi. Wafanyakazi waendelee kutekeleza majukumu yao kwa uadilifu weledi na kujituma ikiwa ndio chachu ya kufikia malengo ya ustawi wa maendeleo ya nchi yetu. Pia aliwataka wafanyakazi kukubali kushirikiana na mamlaka husika katika kupata muafaka wa jambo hilo la mafao ya pensheni kwa siku za usoni kwa kujadiliana kwa njia njema ili kupata kikokotoo sahihi kitakachotumika baada ya majadiliano hayo.Akizungumzia suala la ulipaji madeni mbalimbali kwa watumishi, alisema serikali imeendelea kulipa stahiki za watumishi wa umma kwa wakati.Alisema kati ya Julai hadi Septemba, mwaka jana, serikali imeshalipa madeni kwa hatua ya tatu ambapo imelipa zaidi ya Sh. bilioni 184.9 za madai mbalimbali ya watumishi wa umma zikiwemo Sh. bilioni 49 za malimbikizo ya mishahara kwa watumishi 28,292 ambayo yanajumuisha Sh. bilioni 19.2 za Sekta ya Elimu.Waziri wa Nchi, Ofisi ya Waziri Mkuu, Sera, Uratibu wa Bunge, Kazi, Ajira,Vijana na Walemavu, Jenista Mhagama amesema wameshatoa maagizo kwa viongozi, watendaji wa wizara na taasisi, wadau kuhakikisha maelekezo ya Rais yanatekelezwa kama ilivyo. Tutaanza ziara ya kukagua utekelezaji wa maagizo ya Rais mkoa kwa mkoa,  alisema