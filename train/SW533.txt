 WALIMU 30 kutoka mikoa mbalimbali ya Tanzania Bara na Zanzibar wanashiriki katika mafunzo ya makocha wa mchezo wa mpira wa wavu inayofanyika Mkuza, Kibaha mkoani Pwani.Mafunzo hayo yanadhaminiwa na Kamati ya Kimataifa ya Olimpiki (IOC) kupitia kitengo chake cha misaada (Olympic Solidarity) ndicho kimefanikisha kozi hiyo hatua ya kwanza. Katibu Mkuu wa Kamati ya Olimpiki Tanzania(TOC) ambao ndio waratibu wa mafunzo hayo, Filbert Bayi aliwataka washiriki kujifunza kwa bidii kwani ni jambo la bahati kwa Chama cha Mpira wa Wavu Tanzania (Tava) kupata mafunzo kama hayo, kwani kwa mwaka hutolewa kwa vyama viwili tu nchini. Ni bahati kubwa kwa Tava kupata kozi hii kwani kwa hapa nchini vyama viwili tu ndio hupata mafunzo hayo, ambayo kwa miaka minne hutolewa mara nane tu wakati kuna vyama kibao vyenye michezo ya Olimpiki ,  alisema Bayi. Alisema mafunzo hayo yalianza jana yakifundishwa na mkufunzi kutoka nchini, mwenyekiti wa Kamisheni ya Makocha wa Chama cha Mpira wa Wavu Tanzania (Tava), Dis- mas Amiri huku ile ya kimataifa itaendeshwa na mkufunzi kutoka Sweden, Tony Westman, ambaye atawasili nchini Juni 5.Amiri alisema kozi hiyo ni neema kwa Tanzania na itasaidia kueneza mchezo huo katika mikoa mbalimbali ya Tanzania Bara na Zanzibar.  Kozi hii itakuwa ya kimataifa ya hatua ya kwanza na wale watakaofaulu watapewa mwaka mmoja wa kufundisha kabla ya kusomea ile ya hatua ya pili na baadae ya tatu, ambayo ni kozi kubwa zaidi kwa makocha wa wavu duniani,  alisema. Olimpiki Solidarity imekuwa ikisaidia mafunzo mbalimbali kwa vyama vya michezo, ambapo mwaka huu mchezo wa wavu umekuwa mmoja wapo kupata bahati hiyo.