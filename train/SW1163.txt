 MABINGWA wa kihistoria Yanga, wamepunguzwa kasi na Mbeya City baada ya kutoka suluhu kwenye mchezo wa Ligi Kuu Tanzania Bara uliochezwa katika Uwanja wa Sokoine mkoani Mbeya.Mchezo huo ulianza kwa kasi kwa Yanga kutawala sehemu ya kiungo na kutengeneza nafasi nyingi za kufunga mabao huku wakilisakama lango la wapinzani mara kwa mara, lakini kutokana na umakini wa safu ya ulinzi ya Mbeya City mashambulizi yote yakiwemo ya kushtukiza yalizimwa na hadi wanaenda mapumziko timu zote zilikuwa bado kucheka na nyavu.Kipindi cha pili kilianza kwa timu zote kufanya mabadiliko, ambapo Yanga waliendeleza kumiliki mchezo na kufanya mashambulizi kupitia kwa mchezaji David Molinga, lakini alijikuta kwenye ulinzi mkali na kukosa utulivu.Papy Tshishimbi dakika ya 53 alishindwa kufunga bao, akiwa yeye na mlinda mlango wa Mbeya City, Haroun Mandanda baada ya kupenyezewa pasi na Deus Kaseke.Mbeya City nao kupitia mchezaji Peter Mapunda kwa nyakati tofauti alionekana kulisumbua lango la Yanga lakini alikukosa utulivu na mashuti yake kuishia mikononi mwa kipa wa Yanga, Farouk Shikhalo Kwa matokeo hayo Yanga inaendelea kushika nafasi ya tisa kwenye msimamo wakifikisha pointi 18 baada ya kucheza michezo tisa na kushinda mechi tano, sare tatu na kufungwa mmoja wakati Mbeya City wanashika nafasi ya 18 wakiwa na pointi tisa baada ya kucheza michezo 13 wakishinda mechi moja, sare sita na kufungwa mechi sita.Kufuatia matokeo hayo kocha wa Yanga, Charles Mkwasa alisema mvua ilisababisha uwanja kuwa mbaya huku akimlalamikia mwamuzi Florentina Zabron kuwa moja ya sababu kwa timu yake kugawana pointi na wenyeji hao. Tumecheza vizuri lakini mvua iliyonyesha isababisha uwanja kuteleza na kuwa na matope hivyo wachezaji kushindwa kumiliki mpira lakini pili fitina zilizofanywa na mwamuzi wa leo (jana) kwa kweli zimechangia kuharibu malengo yetu. Waamuzi kama hawa ni kichefuchefu kufanya nao kazi,  alisema Mkwasa.Naye kocha wa Mbeya City, Amri Said, amekubali matokeo hayo na kusema wametimiza malengo yao kwani wakati wanaingia kwenye mchezo walikuwa na dhamira ya kupata sare kwa kuwa wapinzani wao ni timu bora kulinganishwa na uwezo wa kikosi chake kilichosheheni vijana wengi wasiokuwa na uzoefu. Matokeo nimeyapokea vizuri, kikubwa nawapongeza vijana wangu kwa kucheza kwa kufuata maelekezo niliyowapa lakini pia ni mwanga mzuri kwangu, kwani nimeanza kazi yangu vizuri hivyo tunaenda kujipanga kwa michezo ijayo,  alisema Said.