 CHAMA Kikuu cha Ushirika cha Tandahimba & Newala (TANECU) katika msimu wa zao la korosho wa mwaka 2018/2019, kimeagiza magunia milioni 20 kutoka India yenye thamani zaidi ya Sh bilioni nane.Kati ya hayo, 500,000 yameshapokelewa na 300,000 yamesambazwa kwenye vyama vya ushirika ya msingi (Amcos) wanavyovihudumia.Hayo yamebainishwa hivi karibuni wilayani Newala na Mwenyekiti wa Tanecu, Shaibu Sadiki wakati alipokuwa akitoa taarifa juu ya ugawaji huo wa magunia kwa namna ambayo inaendelea hadi hivi sasa katika msimu huu.Alifafanua zaidi kuwa kati ya magunia hayo milioni 20,600,000, watakisaidia Chama Kikuu cha Ushirika cha Mtwara na Masasi (MAMCU) na milioni 1.4 itakuwa ni sehemu ya bajeti ya Tanecu (Newala na Tandahimba).Alisema chama hicho katika msimu uliopita 2017/2018, walikusanya korosho zaidi ya tani 100,000 zilizohifadhiwa kwenye zaidi ya magunia milioni moja ambayo kwa msimu huu kwa idadi hiyo waliyojiwekea, hawatakwama kwani magunia yote yamewekwa alama ya Tanecu ili kukwamisha wale watakaopenyeza magunia kinyume cha utaratibu husika. Kwa wale ambao wataweza kupenyeza magunia kwa kuona kuwa taasisi imelegea na kuleta magunia mengine na aina nyingine ya korosho zisizokuwa bora tutakuwa tunazikataa moja kwa moja maghalani, ambako zitakuwa zinapokelewa kwa sababu jina la gunia ndiyo litaruhusiwa kupokelewa wakati wa operesheni, alisema. Kwa tahadhari hii kubwa ambayo tumeichukua imezingatia mambo yote kwani tumeweka akiba ya magunia 300,000 kama sehemu ya tahadhari kutokana na hali ya msimu huu inaweza ikashuka kulingana na magonjwa mbalimbali yaliozikumba korosho mwaka huu,  aliongeza.Mkuu wa Wilaya ya Tandahimba, Sebastian Waryuba wakati akikagua ghala kuu wilayani humo kwa ajili ya kuanza kupokea korosho kutoka Amcos mbalimbali, alisema zao hilo limekuwa ni tija na faida kubwa kwa Watanzania wote kutokana uwepo wa wageni hasa vijana wilayani humo kutoka maeneo mbalimbali nchini ikiwemo Mwanza, Dodoma, Singida, Arusha, Mbeya, Musoma na Dar es Salaam. Zao la korosho limekuwa ni mkombozi kwa wananchi wa Wilaya ya Tandahimba na Watanzania wote ila niombe tu kwa wale wageni waliofika hapa kutafuta ajira wajue wamekuja na dhamira moja ya kutafuta kwa hiyo wawe waadilifu na waaminifu na siyo kufanya vurugu,  alisema.Kwa upande wa vijana hao akiwemo Sharifu Sijaona kutoka mkoani Mbeya, ametoa ushauri kwa vijana wenzake waliokuja Tandahimba kutafuta ajira hiyo kushirikiana vizuri na wenyeji wao, ili kuleta ufanisi wa kazi yao na wakirudi nyumbani wakaoneshe mafanikio ya kazi kwa familia zao na siyo kujiingiza katika vitendo viovu.Fabian Manoni kutoka Musoma, alisema kikubwa kwa vijana hao waangalie kile kilichowapelekea mahali hapo na baada ya msimu kumalizika, ameomba kila mtu arejee mkoani kwake ili wasubiri msimu mwingine.Mkazi wa Tandahimba, Karimu Nampapa aliwataka vijana hao kufanya kazi kwa kufuata misingi husika na wafanye kazi kama ndugu kwani wote ni Watanzania na kwa wale wenyeji kutoa ushirikiano mzuri kwa wageni wao ili kila mmoja afanikishe malengo yake.Shafii Karanga ambaye ni mkulima kutoka Henganelo Amcos iliyopo Kijiji cha Mkunya wilayani Newala, aliwaomba wakulima wenzake kuondokana na vitendo vilivyofanywa msimu uliopita kwa kuchanganya kokoto na korosho kwani ni aibu, pia itasababisha kuua kwa soko la korosho Tanzania.