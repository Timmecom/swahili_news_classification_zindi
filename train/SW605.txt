 MASOKO ya kuuzia madini katika mikoa mbalimbali yanaendelea kufunguliwa kwa kasi, kutokana na agizo la Rais John Maguli alilolitoa Aprili 27 mwaka huu alipokuwa wilayani Chunya mkoani Mbeya.Akiwa wilayani hapo katika ziara ya kikazi, Rais Magufuli alitoa siku saba kwa wakuu wa mikoa wote, ambao kwenye mikoa yao kuna shughuli za uchimbaji wa madini kuhakikisha wanafungua masoko hayo.Agizo hilo la siku saba ambalo liliisha juzi Mei 3, lilikuja baada ya Rais kupewa taarifa kuwa Chunya ni miongoni mwa vinara wa utoroshaji wa madini.Kutokana na hilo, Rais Magufuli alisema,  Kama Mkuu wa Mkoa wa Geita amefungua soko la madini, wakuu wa mikoa wengine mnasubiri nini? Kwa nini wakuu wa mikoa wengine ambao kwenye mikoa yao madini mbalimbali yanazalishwawamekaa kimya, natoa siku saba, siyo tu kwa Mkuu wa Mkoa wa Mbeya, bali na wengine wajiandae hivyo hivyo, siwezi kuwa na wakuu wa mikoa ambao natoa maagizo hawatekelezi. Katibu Mkuu wa Wizara ya Madini, Profesa Simon Msanjila, alilieleza gazeti hili kuwa alilizindua soko la madini ya dhahabu la Chunya Jumatano iliyopita, huku soko la madini la Ruvuma lingezinduliwa juzi Ijumaa, soko la Kyerwa mkoani Kagera linatarajiwa kufunguliwa Jumanne ya wiki ijayo.Mkuu wa Wilaya ya Chunya, Mary-Prisca Mahundi alisema soko hilo la dhahabu linafanya kazi Jumatatu hadi Jumamosi muda wa kazi na kuwataka wachimbaji wa madini mkoani Mbeya na maeneo jirani kulitumia soko hilo.Hivi karibuni, Mkoa wa Arusha ulifungua soko la madini kwenye eneo la mpaka wa Namanga wilayani Longido ili kuitikia agizo la siku saba la Rais Magufuli. Profesa Msanjila alisema masoko mengine ya madini, ambayo yako mbioni kufunguliwa ni la Singida ambalo liko katika hatua za mwisho na mengine ni Dodoma, Kilimanjaro, Manyara na Arusha Mjini.Mikoa mingine ambayo inaendesha shughuli za uchimbaji wa madini, ambayo bado haijafungua soko ni Mwanza, Morogoro na Rukwa.Msanjila alisema baadhi ya mikoa itakuwa na soko zaidi ya moja, kulingana na uhitaji kama ilivyo kwa Shinyanga, ambako kuna soko la madini wilayani Kahama, soko lingine linatarajiwa kufunguliwa mjini Shinyanga.Mkoa wa Geita mbali na kuwa na soko kubwa la dhahabu, una mpango wa kufungua masoko madogo migodini ili kuwarahisishia zaidi wachimbaji. Madini yanavumbuliwa kila siku, hivyo ufunguaji wa masoko utakuwa endelevu maeneo mbalimbali ya nchi ambako madini yatakuwa yakivumbuliwa na shughuli za madini kufanyika, masoko haya yanawapa wachimbaji wadogo uhakika wa kuuza madini yao, lakini pia usalama wao unazingatiwa na uuzwaji unafanyika kwa uwazi na mchimbaji ana uhuru wa kukubaliana bei na mnunuzi zaidi ya ile bei elekezi, alieleza Profesa Msanjila.Wakati akilifungua Soko Kuu la Dhahabu mkoani Geita mwezi Machi mwaka huu, Waziri Mkuu Kassim Majaliwa aliwataka wakuu wa mikoa kuhakikisha mpaka ifikapo Juni 30 mwaka huu, kila mkoa uwe umekamilisha ujenzi wa soko la madini.Alisisitiza mkuu wa mkoa atakayeshindwa kufanya hivyo, atapaswa kujitathimini kama anatosha katika nafasi hiyo.