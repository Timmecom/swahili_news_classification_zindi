 WAWAKILISHI wa Tanzania kwenye michuano ya kimataifa, Simba na Mtibwa Sugar leo wako kwenye miji tofauti kupeperusha bendera ya taifa..Simba inayoshiriki michuano ya Ligi ya Mabingwa Afrika, itakuwa ugenini Kitwe, Zambia kumenyana na Nkana Red Devils ya huko katika mechi ya kwanza huku Mtibwa inayoshiriki michuano ya Kombe la Shirikisho ikiwa Kampala, Uganda kumenyana na KCCA ya Uganda.Simba na Nkana zinakutana kwenye hatua hiyo kufuaitia kufanya vizuri kwenye mechi zao za raundi ya awali Simba ikipata ushindi wa jumla wa mabao 8-1 dhidi ya Mbabane Swallows ya eSwatini wakati Nkana iliitoa UD Songo ya Msumbiji kwa mabao 3-1.Mchezo wa leo unatarajiwa kuwa na ushindani mkali kutokana na ubora wa timu zote mbili hasa kwenye eneo la kiungo na ushambuliaji ambapo kila upande unaonekana kuwa na watu makini na hatari wanaohitaji uangalizi makini. Kwenye eneo la kiungo Simba itamtegemea zaidi Cletous Chama, aliyefunga mabao matatu kati ya manane kwenye mchezo wa hatua ya awali ingawa haitokuwa rahisi sana kwake kutokana na wapinzani wao Nkana kumjua vizuri kwakua amekuwa akiichezea timu hiyo kabla ya kujiunga na Simba.Kocha wa Simba Patrick Aussems, amesema wanaingia kwenye mchezo huo akijivunia maandalizi waliyofanya tangu kumalizika kwa mchezo wao wa mwisho dhidi ya Mbabane Swallows Desemba 5 mwaka huu.Aussems alisema wamejipanga vya kutosha kuhakikisha wanaendeleza pale walipoishia kwenye mchezo uliopita na pamoja na ubora waliokuwa nao wapinzani wao lakini watacheza kwa kushambulia ili kuvuruga mipango ya wenyeji wao.  Najua tumekuja kucheza na timu nzuri na bora yenye uzoefu wa kutosha kwenye michuano hii lakini hilo siyo kikwazo cha kutukwamisha tusifanye kile kilichotuleta huku wachezaji wangu wapo vizuri na nimewajenga katika nyanja zote namaanisha kimbinu na kiakili hivyo nina matarajio makubwa ya ushindi,  alisema Aussems.Kwaupande wake nahodha wa Simba John Bocco, alisema ni mchezo mgumu kwao lakini amejipanga kupambana ili kurudi na ushindi ambao utawaweka katika mazingira mazuri ya kutinga hatua ya makundi ya michuano hiyo ya Caf. Safu ya ulinzi ya Simba ambayo inatarajiwa kulindwa na Aishi Manula, Erasto Nyoni na James Kotei inatakiwa kuwa makini na mshambuliaji hatari Waler Bwalya ambaye ndiyo anaonekana kuwa hatari kwenye ufungaji.Hata hivyo umakini unahitajika katika mechi hiyo kwani Nkana imeshawahi kucheza na Simba mara kadhaa miaka ya nyuma kwenye michuano hiyo na kuisumbua, ikiwemo kuwahi kuifunga mabao 4-0. Kwa upande wa Mtibwa Sugar, kocha wake Zuberi Katwila alisema anafahamu uzuri wa wapinzani wao lakini wamejipanga kupata matokeo ili wasonge mbele. Najua tuna wapinzani wazuri na mechi itakuwa ngumu kutokana na soka ya Afrika Mashariki kufanana, lakini sijali hilo nimewafundisha wachezaji wangu wanajua nini cha kufanya, nina uhakika wa kupata matokeo,  alisema kocha huyo ambaye aliwahi kuichezea Mtibwa kwa mafanikio makubwa.Mtibwa ambayo iliiondosha Northen Dynamo ya Shelisheli kwenye mchezo wa awali ukiacha uzoefu na wachezaji wa kimaaifa kutoka mataifa ya nje ni timu ambayo imejipanga vizuri na inaundwa na wachezaji wengi vijana waliokaa pamoja kwa muda mrefu hivyo mchezo huo unaarajiwa kuwa mgumu na wenye ushindani mkubwa licha ya kucheza ugenini. Mtibwa inashiriki michuano ya kimataifa kwa mara ya kwanza baada ya zaidi ya miaka 10.