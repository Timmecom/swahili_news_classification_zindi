 RAIS John Magufuli amewataka mabalozi wanaowakilisha nchi zao hapa nchini kumpa majina ya watendaji wa Serikali wanaowazungusha wawekezaji wanaotaka kuwekeza Tanzania kutoka nchi wanazoziwakilisha.Alitoa kauli hiyo mkoani Njombe wakati akizindua kiwanda cha kuchakata chai cha Kabambe.Kiwanda hicho ambacho kiko chini ya Kampuni ya Unilever ambayo ni muungano wa makampuni ya Uingereza na Ufaransa, uwekezaji wake unafikia Sh bilioni 49.6 sawa na Euro milioni 19 na kimeajiri watu zaidi ya 75 na kuwahudumia wakulima wadogo wa chai zaidi ya 3,000 wanaouza chai yao katika kiwanda hicho.Aidha kiwanda hicho kina uwezo wa kuchakata tani 50 za chai kwa siku, lakini uwezo wa wakulima wadogo kuuza chai zao kwenye kiwanda hicho kwa sasa ni asilimia 30 tu badala ya asilimia 70 waliyopangiwa.Kwa kuzingatia umuhimu wa kutekeleza azma ya kuwa na Tanzania ya Viwanda, Rais Magufuli alisema anachukizwa na tabia ya baadhi ya watendaji serikalini wanaokwamisha juhudi za serikali kwa kuwasumbua wawekezaji wanaotaka kuwekeza katika sekta mbalimbali hapa nchini.Amesema moja ya changamoto alizoelezwa na Balozi wa Uingereza hapa nchini, Sarah Cooke ambazo makampuni ya Uingereza yanayotaka kuwekeza hapa nchini yanakumbana nayo, ni pamoja na usumbufu wanaoupata kutoka kwa watendaji wa idara husika za serikali zinazohusika na uwekezaji. Kuna wawekezaji waliokwenda kuwekeza nchi jirani kutokana na tabia ya watendaji wetu kuwakwamisha kwa kuwaomba rushwa na kuwawekea vikwazo mbalimbali ikiwemo kisingizio cha mazingira, natoa mwito kwa mabalozi nileteeni jina la mtu yeyote anayewazungusha katika uwekezaji, mwekezaji ukishapata ardhi, anza kujenga kiwanda usisubiri, mambo mengine yatafuata, amesema Rais Magufuli na kuongeza; Ndiyo maana niliamua kukihamisha Kituo cha Uwekezaji Tanzania (TIC) kutoka Wizara ya Viwanda na Biashara kwenda Ofisi ya Waziri Mkuu, na huko wasipofanya vizuri nitakileta chini yangu,  amesema.Kuhusu viwanda vya vinywaji vikiwemo viwanda vya bia na soda kutozwa kodi kubwa na kuisababishia serikali kupoteza zaidi ya Sh bilioni 20 kama ilivyoelezwa na Mbunge wa Mvomero ambaye ni Mwenyekiti wa Kamati ya Viwanda na Biashara, Sadiq Murad, Rais Magufuli alisema uamuzi wa kuyatoza kodi makampuni hayo ni sahihi kwa kuwa yalikuwa yakikwepa kodi kwa muda mrefu.Alisema baadhi ya makampuni ya vinywaji kwa kushirikiana na watendaji wasio waaminifu wa Mamlaka ya Mapato Tanzania (TRA), walikuwa wakipatiwa stempu za wizi kutoka kwa watendaji hao na kuzibandika katika vinywaji vyao, hivyo kuisababisha serikali kukosa mapato yake.Alisema utaratibu wa sasa wa kufunga kifaa maalumu kinachofuatilia uzalishaji wa vinywaji katika viwanda hivyo, kimesaidia serikali kujua kiasi cha chupa za vinywaji kinachozalishwa kila siku na hivyo serikali inapata kodi yake halali.Kutokana na umuhimu wa kulipa kodi serikalini, Balozi Cooke alisema asilimia tano ya kodi inayokusanywa nchini inatoka katika makampuni ya Uingereza yaliyowekeza hapa nchini.Awali, Mkuu wa Mkoa wa Njombe, Christopher Ole Sendeka, alimweleza Rais Magufuli kuwa ujenzi wa kiwanda hicho cha Kabambe umefanikishwa na juhudi za watu mbalimbali akiwemo aliyekuwa Katibu Mkuu Ikulu, Philemoni Luhanjo, Spika mstaafu, Anne Makinda na Askofu wa Kanisa Katoliki Jimbo la Njombe, Alfred Maluma.