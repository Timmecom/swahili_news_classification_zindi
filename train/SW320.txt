 Katibu Mkuu wa BMT, Mohamed Kiganja alisema jana kwa njia ya simu kutoka Dodoma kuwa, wameshindwa kuendesha uchaguzi huo sababu Katiba ya BFT haikueleza lengo la shirikisho hilo.Kiganja aliwataja wanaounda kamati hiyo ya watu sita kuwa ni pamoja na aliyekuwa rais wa BFT, Mutta Lwakatale (mwenyekiti), wakati wajumbe ni Yono Kivela, Samuel Sumwa, Lucas Muta, Aisha Viniatis na Aboubakar Mohamed.Aliyataja majukumu yao wanayotakiwa kuyatekeleza ndani ya miezi mitatu kuwa ni pamoja na kurekebisha Katiba, kuitisha Mkutano Mkuu wa kupitisha Katiba pamoja na kuandaa Uchaguzi Mkuu.Kiganja alisema kuwa pia kamati hiyo mbali na majukumu hayo, imepewa kazi ya kuendesha na kusimamia shughuli za kila siku za mchezo huo hapa nchini.Akielezea sababu za kumrejesha Lwakatale wakati alikuwemo katika uongozi uliopita ambao ulishindwa kutekeleza majukumu yao, Kiganja alisema Rais wa BFT sio mtendaji,ambapo Katibu Mkuu Makore Mashaga ndiye alikuwa mtendaji na ndio maana hakurudishwa.Alisema kuwa kamati hiyo sasa inatakiwa kukamilisha yote hayo ndani ya miezi mitatu na kuhakikisha uchaguzi unafanyika katika kipindi hicho ili kuwapata viongozi halali.