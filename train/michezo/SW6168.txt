 TIMU ya Soka ya Taifa ya Vijana ya Bara chini ya umri wa miaka 20, jana ilitinga fainali za michuano ya Kombe la Chalenji kwa nchi za Afrika Mashariki na Kati na sasa itacheza fainali na Kenya mwishoni mwa wiki hii.Tanzania Bara iliingia fainali kwa ushindi wa mabao 2-1 dhidi ya Sudan katika mechi iliyochezwa mjini Gulu, Uganda. Katika mchezo huo uliochezwa kwenye Uwanja wa Pece mjini Gulu, mabao ya Tanzania yalifungwa na Israel Mwenda na Kelvin John dakika ya 39 na 45 huku la wapinzani likifungwa dakika ya 57 na Muhamad Abbas.Kwa upande wa Kenya ilitinga fainali jana kwa ushindi wa bao 1-0 dhidi ya Eritrea katika mchezo uliofanyika Njeru, Uganda. Tanzania na Kenya zilikuwa kundi moja sambamba na Ethiopia na Zanzibar kwenye kundi B. Fainali hiyo huenda ikawa ngumu kwani katika mchezo wa makundi Tanzania na Kenya zilitoka sare ya mabao 2-2.Kuhusu mchezo huo dhidi ya Sudan awali, Tanzania ilitawala mchezo na kutumia nafasi ilizopata ambapo kipindi cha kwanza walikwenda mapumziko wakiongoza kwa mabao 2-0. Kipindi cha pili Sudan waliingia kwa kasi na kushambulia zaidi dakika za mwanzo na kupata bao huku wachezaji wa Tanzania Bara wakionekana kucheza kana kwamba wamechoka.Kocha wa timu hiyo, Zuberi Katwila aliona hali hiyo na kufanya mabadiliko ya baadhi ya wachezaji yaliyoonekana kurudisha uhai na kasi ambapo licha ya kutoongeza bao walianza kushambulia na kutengeneza nafasi nyingi ingawa hawakuwa makini kuzitumia. Sudan na Eritrea sasa zitacheza mechi ya kuwania mshindi wa tatu mwishoni mwa wiki hii.