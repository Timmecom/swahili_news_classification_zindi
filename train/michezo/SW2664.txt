 MSHAMBULIAJI wa Coastal Union, Ali Kiba amesema hakujiunga na timu yake mwanzoni kutokana kukabiliwa na majukumu mengine nje ya nchi ila sasa amerejea rasmi na yuko tayari kuitumikia baada ya kukosekana kwenye michezo mitatu ya mwanzo.Akizungumza juzi baada ya kushuhudia timu yake ikitoka sare ya 1-1 na KMC katika dimba la Mkwakwani Tanga alisema ameamua kuingia kwenye soka la ushindani na kusema anachotafuta ni tuzo upande wa soka kwani anaamini ana uwezo na tayari upande wa muziki ameshafanya vizuri"Lengo ni kufanikisha kupata medali au tuzo ya soka, najiamini nina kipaji cha kucheza mpira na kuimba, lakini sasa katika muziki tayari nimefanya mengi, nataka niwaoneshe watu kwamba ninaweza kufanya vizuri pia katika soka,  amesema Kiba.Alisema yeye na timu yake msimu huu wana lengo la kutwaa ubingwa wa Ligi Kuu Tanzania Bara.Kwa sasa Coastal Union inashika nafasi ya sita ikiwa na pointi tano baada ya kucheza michezo mitatu, ikishinda mmoja na kutoa sare mbili.Mbao FC inaongoza ligi ikiwa na pointi saba ikifuatiwa na Azam FC, Simba, Mtibwa Sugar na Stand United ila zikitofautiana kwa idadi ya mabao ya kufunga na kufungwa na idadi ya michezo.