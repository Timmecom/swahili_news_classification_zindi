 KOCHA wa Simba Patrick Aussems amekunwa na kiwango cha wachezaji wake baada ya kufanya vizuri katika mchezo uliopita wa ugenini dhidi ya Lipuli FC au `Kamwene  uliochezwa juzi kwenye Uwanja wa Samora, mjini Iringa.Katika mchezo huo, wekundu hao waliibuka na ushindi wa mabao 3-1 ukiwa ni ushindi wa tatu mkubwa mfululizo, mechi zote za ugenini baada ya kutoka kuifunga Azam FC 3-1 na African Lyon 3-0 huku ushindi mwingine ni ule dhidi ya Yanga kwa 1-0 kwenye Uwanja wa Taifa. Akizungumza na gazeti hili Aussems alisema ushindi huo umetokana na kiwango bora cha wachezaji wake na kuwapongeza kwa juhudi wanazoonyesha. Nimeridhika na kiwango, ni kizuri, wachezaji wamefanya kazi kubwa kwa ushirikiano uliotuwezesha kupata matokeo mazuri, alisema na kuwapongeza mashabiki waliojitokeza kwa wingi uwanjani kuwaunga mkono. Kocha huyo alisema kwa sasa wanautazama mchezo ujao dhidi ya Stand United na lengo lao ni kuhakikisha wanaendeleza ushindi kwa ajili ya kujiandaa na mchezo wa kimataifa dhidi ya JS Saoura katika morali ya hali ya juu.Kocha Msaidizi Denisi Kitambi alisema ni lazima kuendeleza kasi yao hiyo ili kuwa rahisi kutetea taji la Ligi Kuu.  Ushindi ni muhimu kwetu kwasababu lengo letu ni kutetea taji, tunakwenda kupambana na Stand United na baada ya hapo tunajiandaa na mchezo wetu wa kimataifa tukiwa katika hali nzuri na morali ya wachezaji ikiwa juu, alisema.Kutokana na kiwango bora cha wekundu hao ni presha kwa walioko juu Azam FC yenye pointi 50 itakuwa kwenye uwezekano wa kushushwa hadi nafasi ya tatu iwapo Simba itashinda mchezo wa Jumamosi na mingine mitano. Kadhalika kwa Yanga yenye pointi 61 inaweza kushuka kama watani zao hao watashinda viporo vyote sita vilivyobaki.Kwa upande wake, mchezaji wa Lipuli Ally Mtoni alisema kipigo walichokipata kimetokana na makosa yao. Alisema  naamini kuna makosa tulifanya ndio maana tulifungwa, tunawapongeza wenzutu kwa kufanya vizuri, tunajipanga kwa ajili ya mchezo ujao kupata ushindi, . Baada ya mchezo dhidi ya Stand United, Simba itarudi Dar es Salaam kujiandaa na safari ya kwenda Algeria katika mchezo wa Ligi ya Mabingwa Afrika dhidi ya Saoura utakaochezwa Machi 9, mwaka huu.