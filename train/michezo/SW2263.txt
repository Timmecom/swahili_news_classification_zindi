 UGANDA inahitaji pointi moja ifuzu hatua ya 16 ya michuano ya fainali za Kombe la Mataifa Afrika, Afcon 2019, inayoendelea nchini Misri. Sare ya bao 1-1 na Zimbabwe imeifanya Uganda kufikisha pointi nne, nyuma ya Misri yenye pointi sita baada ya kuifunga Congo DR mabao 2-0.Uganda inacheza mechi yake ya mwisho dhidi ya wenyeji Misri ikishinda itafuzu hatua ya 16 kama kinara wa kundi, lakini ikitokea sare itafuzu kama mshindi wa pili. Kama ikifungwa basi itabidi iombe Congo DR iifunge Zimbabwe yenye pointi moja ili ifuzu moja kwa moja lakini kama Zimbabwe itaifunga Congo na yenyewe (Uganda) itafungwa basi itabidi timu itakayoungana na Misri iangaliwe kwa uwiano wa mabao.Congo ni kama itacheza mechi ya kukamilisha ratiba dhidi ya Zimbabwe, hivyo vita ya kuwania nafasi ya kuungana na Misri kwenye 16 Bora imebaki kwa Uganda na Zimbabwe. Katika mechi ya juzi, Uganda ilikuwa ya kwanza kupata bao la kuongoza lililofungwa na Emmanuel Okwi dakika ya 12 kabla Khama Billiat hajaisawazishia Zimbabwe dakika nne kabla ya kwenda Mapumziko.Hilo ni bao la pili kwa Okwi akifunga pia bao kwenye ushindi wa 2-0 dhidi ya Congo DR katika mechi ya kwanza. Zimbabwe ni timu inayoonesha soka safi tangu kuanza kwa michuano hii, licha ya kufungwa 2-0 katika mechi ya kwanza na wenyeji Misri na kutoka sare ya bao 1-1 na Uganda.