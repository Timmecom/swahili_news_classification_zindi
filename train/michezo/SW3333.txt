 SIMBA jana ilidhalilika baada ya kukubali kipigo cha mabao 3-2 dhidi ya timu ya daraja la kwanza Mashujaa katika mechi ya mtoano ya michuano ya Kombe la Shirikisho la Azam iliyochezwa kwenye Uwanja wa Taifa Dar es Salaam.Timu hiyo inatupwa nje ya michuano hiyo ikiwa ni siku chache baada ya kuing oa Nkana FC ya Zambia kwenye michuano ya Ligi ya Mabingwa na kutinga hatua ya makundi. Hii ni mara ya pili mfululizo Simba inaaga mapema michuano hiyo, msimu uliopita ilitolewa hatua hiyohiyo na Green Warriors ya ligi daraja la kwanza pia. Katika mechi ya jana, Simba ilikuwa ya kwanza kuandika bao la kuongoza katika dakika ya 21 likifungwa na Paul Bukaba akiuwahi mpira uliotemwa na kipa wa Mashujaa, Japhary Mtindi.Mashujaa, ambayo haifanyi vizuri sana kwenye Ligi daraja la kwanza inayoshiriki, ilisawazisha bao hilo katika dakika ya 48 kupitia kwa mshambuliaji wake, Shabin Hamisi aliyeunganisha pasi ya Rajab Athumani. Dakika ya 59, Mashujaa waliandika tena bao la pili kupitia kwa Mohamed Hamisi akiunganisha pasi ya Athumani tena. Baada ya bao hilo, Simba ambayo jana ilichezesha wachezaji wengi wa kikosi cha pili ilifanya mabadiliko kwa kuwatoa Abdul Selemani na Rashid Juma na nafasi zao kuchukuliwa na Clatous Chama na Mohammed Ibrahim  Mo .Mabadiliko hayo yalirejesha uhai kidogo kwa Simba na Bukaba akasawazisha bao la pili katika dakika ya 79 akimalizia mpira wa adhabu uliopigwa na Chama. Simba ikiliandama lango la Mashujaa na kila upande ukiamini mechi hiyo itakwenda kwenye matuta baada ya kumalizika kwa sare ya mabao 2-2. Mashujaa waliongeza bao la tatu katika dakika za majeruhi. Bao hilo lilifungwa na mchezaji aliyetoa pasi za mabao ya mwanzo, Athumani kwa shuti lililompita kirahisi kipa wa Simba, Deogratius Munishi  Dida  na kujaa wavuni. Mechi nyingine ya michuano hiyo iliyochezwa jana ilikuwa ni kati ya Mtibwa Sugar iliyoishinda Kiluvya mabao 3-0.