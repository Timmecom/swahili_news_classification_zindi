 TIMU ya Taifa ya Tanzania ya soka la watu wenye ulemavu,  Tembo Warriors  leo inashuka dimbani kucheza na Nigeria katika mchezo wa nusu fainali ya mashindano ya Afrika (Canaf) yanayofanyika nchini Angola. Tembo Warriors imefuzu kucheza nusu fainali baada ya kuifunga Cameroon kwa mabao 7-0 na kufikisha pointi tano katika msimamo wa mashindano hayo ambayo yalichezwa kama ligi kwa sababu yanashirikisha timu sita pekee. Katika mchezo huo, mchezaji wa Tembo Warriors, Khalfan Kilyanga, alifunga mabao manne na kuwa mchezaji wa kwanza kufunga hat-trick, huku Salehe akifunga mabao mawili katika mashijndano hayo. Hadi kufuzu nusu fainali, Tembo Warriors ilicheza michezo mitano na kushinda miwili, dhidi ya Sierra Leone 2-0, dhidi ya Cameroon 7-0, suluhu na Nigeria na kufungwa na Liberia 2-0 na Angola ikaifunga 5-0 Nigeria wanaongoza wakiwa na pointi 11 katika michezo mitano sawa na Angola yenye pointi 11, Tanzania ina pointi saba sawa na Liberia na katika nusu fainali nyingine Angola watacheza na Liberia. Akizungumza kwa njia ya mtandao jana, Rais wa Shirikisho la Soka la Watu Wenye Ulemavu (TAFF), Peter Sarungi, alisema ana amini mchezo wa leo utakuwa wenye ushindani, kwani katika mchezo wa awali waliocheza na Nigeria walitoka suluhu, hivyo kila timu itaingia na mbinu ya kutafuta ushindi ili kufuzu fainali. Nchi zinazoshiriki mashindano hayo ni wenyeji Angola, Liberia, Sierra Leone, Nigeria, Cameroon na Tanzania.