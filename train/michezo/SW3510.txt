 WAKATI harakati za uchaguzi Simba zikipamba moto, watani wao wa jadi nao Yanga, wamepewa wiki tatu kuanza mchakato wa uchaguzi.Agizo hilo lilitolewa jana na Baraza la Michezo la Taifa (BMT) ambalo limeitaka Yanga kufanya upya usajili wa wanachama wake kwa ajili ya uchaguzi huku ikilipa Shirikisho la soka Tanzania (TFF) mwezi mmoja kutangaza tarehe ya uchaguzi ya klabu hiyo.Kwa upande wa Simba inatarajia kufanya uchaguzi wake keshokutwa, ikiwa ni uchaguzi wa kwanza tangu kufanya mabadiliko ya kuingia kwenye umiliki wa hisa ambapo mfanyabiashara Mohamed Dewji (Mo) atamiliki asilimia 49 na asilimia 51 ya hisa kubaki kwa wanachama.Katika kuelekea kwenye uchaguzi huo wa Simba, jana wagombea walifanya mdahalo huku wakiomba kura kwa wanachama wakiahidi kufanya mabadiliko makubwa katika mfumo wa kisasa wa kampuni.Katika mdahalo uliofanyika jana Dar es Salaam wagombea karibu wote walizungumzia kuboresha timu katika ushindani wa kimataifa ili kuwa bora ndani ya Afrika na dunia. Mmoja wa wagombea hao katika nafasi ya Ujumbe wa bodi ya Ukurugenzi, Mwina Kaduguda alisema kwa uzoefu na elimu alionayo, akichaguliwa atahakikisha anaitoa Simba kutoka kwenye timu kongwe hadi timu kubwa. Tunahitaji kuondokana na tabia ya kuendesha timu kwa mazoea kwa kuweka mikakati itakayowezesha kuendana na mabadiliko ya kisasa, kwenda kuibua vipaji vingine vyenye uwezo, kusajili wachezaji bora kuisaidia timu kufanya vizuri zaidi kimataifa, alisema.Mgombea Ujumbe mwingine, Ally Suru alisema akichaguliwa atahakikisha wanakuza mtaji wa mapato kwa kutafuta Sh bilioni 21 ili zikichanganywa na za mwekezaji zisaidie timu kupambana na timu kama TP Mazembe.Mgombea Ujumbe Dk Mohamed Wandi alisema wanachama wamekuwa wakipata shida kupata uanachama huchukua muda mrefu lakini iwapo atachaguliwa atashirikiana na wengine kuweka utaratibu kutoa kadi ndani ya siku mbili.Kuhusu uchaguzi wa Yanga, hivi karibuni Waziri wa Habari, Utamaduni, Sanaa na Michezo, Dk Harrison Mwakyembe alikutana na viongozi wa klabu hiyo na wazee kusikiliza kero zao.Kaimu Katibu Mkuu wa wa BMT, Alex Mkeyenge alisema jana kuwa wamefanya hivyo baada ya wanachama wa Yanga kuwasilisha malalamiko yao kwa Waziri, na baada ya kuwahoji wakafikia muafaka na ndipo suala hilo likarejeshwa kwa BMT.Mkyenge alisema Yanga ni timu ya wananchi na inahitaji kutoa burudani kwa wanachana na wapenzi wake pamoja na kutoa ajira kwa wachezaji iliowasajili, hivyo migogoro haina nafasi kwa sababu inaua soka nchini. Na ndio maana BMT imeamua kutoa agizo kwa viongozi wa Yanga pamoja na TFF ili litekelezwe kwa wakati huo.  Tunaomba wale kwenye kadi za Benki ya Posta na CRDB wote watumie muda waliopewa kwenda kwenye matawi yao kwa ajili ya kujisajili,  alisema kiongozi huyo wa BMT