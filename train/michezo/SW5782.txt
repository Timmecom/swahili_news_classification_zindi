 VINARA wa Ligi Kuu Tanzania Bara, Simba leo itakuwa ugenini kwenye Uwanja wa CCM, Kirumba Mwanza kusaka pointi katika mchezo dhidi ya Alliance FC.Wekundu hao walivuna pointi tatu katika mchezo uliopita dhidi ya Mbao FC kwa ushindi wa mabao 2-1. Simba inajivunia ubora wa kikosi chake, kwani katika michezo mitano iliyopita ya ligi haijapoteza mchezo, zaidi ya kushinda minne na kupata sare moja.Ukiachilia mbali matokeo mazuri waliyonayo katika michezo hiyo, bado hakuna aliyeweza kuing oa kileleni mwa ligi baada ya kucheza michezo 15, kushinda 12, kupata sare mbili na kufungwa mmoja na kujikusanyia pointi 38.Alliance FC katika michezo mitano iliyopita, imeshinda mmoja na kupoteza minne hivyo itazidi kuwa katika wakati mgumu wa kutafuta matokeo mazuri. Alliance FC imecheza michezo 16, imeshinda mitano, sare tano na kupoteza sita ikiwa inashika nafasi ya 13 ikiwa na pointi 20.Timu hizo zilipokutana msimu uliopita Simba iliibuka kinara katika mchezo wa kwanza iliposhinda kwa mabao 5-1 Dar es Salaam na ule wa raundi ya pili ugenini ilishinda kwa mabao 2-0.Ukitazama ubora katika safu ya ushambuliaji unaweza kusema Simba iko vizuri baada ya kufunga mabao 31 na kuruhusu kufungwa mabao sita kwenye nyavu zake.Alliance FC kulingana na takwimu zake inaonyesha ni timu inayocheza kwa kujihami na kushambulia kwa kushtukiza lakini huenda ikaja na mbinu nyingine kulingana na aina ya mpinzani wanayekutana naye.Mchezo uliopita Simba ilimkosa mshambuliaji wake Meddie Kagere aliyekuwa anatumikia adhabu ya kadi tatu za njano na huenda leo akarejea uwanjani. Katika mchezo huo yeyote anaweza kuibuka na ushindi kulingana na mbinu zake kwani kila mmoja anahitajika kupata matokeo mazuri.