 TIMU ya Soka ya Kiluvya United imesema itawafunga mabingwa watetezi wa Kombe la Shirikisho la Soka nchini(TFF), Mtibwa Sugar wakati timu hizo zitakapokutana kwenye hatua ya awali ya michuano hiyo Desemba 21.Akizungumza na gazeti hili jana, Mwenyekiti wa timu hiyo, Edward Mgogo alisema wapo kwenye maandalizi makubwa kuhakikisha wanawatoa mabingwa hao watetezi na kuanza safari ya kusaka ubingwa wa michuano hiyo. Tutawashangaza wengi msimu huu licha ya kuanza na mabingwa watetezi, lakini tutajitahidi kwa hali na mali kuhakikisha tunafanya vizuri na kutimiza mipango tuliojiwekea kwenye mashindano haya ya kombe la TFF,  alisema Mgogo.Alisema hata hivyo, mchezo wao dhidi ya Mtibwa hautakuwa rahisi kwani wanacheza na timu ambayo msimu uliopita ilitwaa kombe hilo na kuongeza kuwa tayari wako kwenye maandalizi mazito ya kuhakikisha wanaitoa timu hiyo.  Tumepangwa kucheza na Mtibwa Sugar ambao ni mabingwa wa msimu uliopita wa mashindano haya; sio mchezo rahisi hata kidogo lakini tumedhamiria kuwashangaza kwa kuwatoa mashindanoni,  alisema Mgogo.Mgogo aliwaomba wadau wote wa soka wa mkoa wa Pwani kushirikiana na uongozi wa klabu ya Kiluvya kuhakikisha wanaiunga mkono timu yao na kuiondosha Mtibwa Sugar kwenye mashindano hayo.Mtibwa Sugar walishinda Kombe la TFF baada ya kuifunga timu ya JKT Tanzania kwenye mchezo wa fainali msimu uliopita na kupata nafasi ya kuiwakilisha nchi kwenye michuano ya Kombe la Shirikisho la Soka Afrika (CAF).