 MTANGAZAJI maarufu na mchambuzi wa michezo ndani na nje ya Tanzania, Ephraim Kibonde aliyefariki dunia jana atazikwa kesho katika makaburi ya Kinondoni, Dar es Salaam.Wadau mbalimbali wa michezo wamejitokeza na kumlilia Kibonde ambaye mbali na kuwa mwanzilishi wa kipindi cha michezo cha Clouds FM, pia ni mchambuzi wa soka wa Super Sports. Mtangazaji huyo mara nyingi mwishoni mwa wiki alikuwa akisafiri kwenda Afrika Kusini kufanya uchambuzi wa mechi za Ligi Kuu ya England katika Studio za Super Sports kwa lugha ya Kiswahili yeye pamoja na watangazaji wengine wa Tanzania.Kifo cha Kibonde kimekuja siku chache baada ya kuwa MC katika msiba na hatimaye maziko ya Mkurugenzi wa Vipindi wa Clouds Media Group, Ruge Mutahaba huko Mikocheni na mkoani Kagera Jumatatu. Mkurugenzi Mtendaji wa CMG, Joseph Kusaga, alisema mwili wa Kibonde ukishawasili Dar es Salaam kutokea Mwanza utapumzishwa kwenye Hospitali ya Jeshi ya Lugalo na Jumamosi utapumzishwa katika makaburi ya Kinondoni.Kwa mujibu wa taarifa ya Mganga Mkuu wa Mkoa wa Mwanza, Dk Thomas Rutachunzibwa, Kibonde alifariki dunia wakati akipelekwa katika hospitali ya Rufaa ya Bugando kutokea hospitali ya Uhuru, zote za mkoani humo. Kifo cha Kibonde kimekuja ikiwa ni takribani miezi minane baada ya kifo cha mkewe Sarah, aliyefariki kwa ugonjwa wa saratani na kuzikwa makaburi ya Kinondoni, Dar es Salaam.