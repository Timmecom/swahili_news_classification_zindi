 KOCHA wa timu ya soka ya taifa, Taifa Stars Emmanuel Amunike ametangaza kikosi cha wachezaji 25 kitakachoingia kambini kufanya maandalizi ya kuvaana na Uganda kwenye mchezo wa mwisho wa kuwania kufuzu fainali za mataifa Afrika  Afcon .Mchezo huo unatarajiwa kupigwa nchini Machi 24 mwaka huu kwenye Uwanja wa Taifa ambapo kwa Tanzania inahitaji ushindi ili kufuzu fainali hizo zinazotarajiwa kufanyika Misri. Katika mchezo wa awali uliofanyika Kampala, Stars ililazimisha suluhu. Katika kikosi kilichotangazwa jana, Amunike hakumwita Abdi Banda anayecheza FC Baroka ya Afrika Kusini.Banda alikuwepo kwenye kikosi kilichocheza na Uganda na Lesotho. Mbali na hao, wachezaji wanaocheza nchini na kufanya vizuri kwenye timu zao kama Ibrahim Ajibu wa Yanga na Mohammed Hussein  Zimbwe Jnr  wa Simba hawajaitwa kikosini. Akilizungumzia hilo, Amunike alisema timu ya taifa si mali ya mtu hivyo kila mchezaji anastahili kuitwa. Kikosi kilichotajwa jana ni Aishi Manula, John Bocco na Jonas Mkude (Simba ), Mechata Mnata, Vincent Philipo, (Mbao FC), Aaron Klambo (Mbeya City) Sulemani Salula( Malindi FC).Aggrey Moris, Mudathir Yahaya (Azam FC), Feisal Salum, Kelvin Yondani, Michael Gadiel, (Yanga), Himid Mao ( Petrojet-Misri) Yahya Zaydi (Ismailia- Misri), Hassan Kessy (Nkana Rangers- Zambia), Ally Mtoni (Lipuli FC). Wengine ni Shaaban Chilunda, (Tenerif- Hispania),Shiza Kichuya,( Enppi SC- Misri), Simon Msuva (Difaa El Jadidi- Morocco), Rashid Mandawa (BDF XI- Botswana) ,Mbwana Samatta ( KRC Genk- Ubelgiji), Thomas Ulimwengu (Js Saoura- Algeria), Farid Mussa (Tenerife- Hispania). Tunawachezaji wengi lakini wachezaji niliowatangaza nadhani watajituma kuhakikisha wanapigania taifa lao kwa moyo wote na kwa wasiochaguliwa wasijisikie vibaya watapata nafasi wakati mwingine,  alisema Amunike.Alisema Uganda wameshafuzu lakini anaamini mchezo utakuwa mgumu kwani hawatahitaji kupoteza hivyo amechagua wachezaji ambao ameangalia uwezo wao na wataipatia nchi matokeo. Alisema, timu inatarajiwa kuingia kambini muda wowote na kwa wachezaji wanaocheza nje ya nchi wanatarajiwa kuwasili kuanzia Machi 17. Kwa upande wa wapinzani wao, Uganda tayari wameweka kambi Misri tangu juzi kujiandaa na mechi hiyo inayotarajiwa kuwa ya vuta nikuvute.