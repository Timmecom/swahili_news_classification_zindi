 VINARA wa Ligi Kuu Soka Tanzania Bara Yanga leo wanashuka dimbani katika mchezo wa Kombe la Shirikisho la Azam (FA) dhidi ya timu ya Daraja la kwanza (FDL) ya Namungo FC.Mchezo huo unatarajiwa kuchezwa kwenye Uwanja wa Majaliwa, Lindi ambako Namungo ndio mwenyeji. Timu hizo ziliwahi kukutana katika mchezo wa kirafiki kwenye uwanja huo na kutoka sare ya kufungana bao 1-1.Mchezo huo huenda ukawa mgumu kwasababu Yanga itahitaji ushindi kuingia hatua ya robo fainali na Namungo inataka kuweka historia ya kuingia hatua hiyo kwa kuifunga timu kongwe.Namungo ni timu inayofanya vizuri FDL na inaongoza Kundi A kwa ikiwa na pointi 28 na Yanga ikiongoza Ligi Kuu kwa pointi 61.Pia, ni timu yenye wachezaji wengi wazuri wengine wanatoka Ligi Kuu wakitokea Azam na klabu mbalimbali kwa mkopo, ikionesha wazi sio tu inataka kuweka historia kuifunga Yanga katika kombe hilo, bali imedhamiria kucheza Ligi Kuu msimu ujao.Kutokana na umakini kwa kila mmoja, yeyote anaweza kuibuka na ushindi na kusonga mbele katika hatua inayofuata.Katika michezo yao iliyopita, Yanga imetoka kushinda 2-1 dhidi ya Mbao kuonesha kuwa morali iko juu na Namungo ikitoka kupata sare ya bao 1-1 dhidi ya Njombe Mji.Yanga iliingia hatua hiyo baada ya kuitoa Biashara United kwa mikwaju ya penalti 5-4 baada ya kucheza dakika 90 na kutoka sare ya mabao 2-2, huku Namungo ikiitoa Might Elephant kwa bao 1-0.Kocha wa Yanga, Mwinyi Zahera alisema ili kupata mshindi wa halali katika mchezo huo waamuzi hawana budi kuzingatia sheria 17 za soka. Tunaomba waamuzi wachezeshe kwa haki mchezo huo kwasababu wanatoa mwakilishi atakayeenda kuwakilisha nchi kimataifa, alisema na kuongeza kuwa beki wake Kelvin Yondani atakosekana kutokana na kutumikia adhabu ya kadi tatu za njano.Michezo mingine itakayochezwa leo ni African Lyon ikiwakaribisha Mbeya City na Alliance dhidi ya Dar City.