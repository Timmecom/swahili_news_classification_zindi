 BARAZA la Sanaa la Taifa (Basata) limetangaza kufuta usajili wa Msanii, Godfrey Tumaini   Dudubaya  kuanzia Februari 28 mwaka huu kutokana na utovu wa nidhamu.Kwa mujibu wa barua iliyoandikwa na Baraza hilo na kusainiwa na Katibu Mtendaji, Godfrey Mngereza Baraza limechukua hatua hiyo baada ya msanii huyo kukamatwa na jeshi la polisi kutokana na kauli zake kwenye mitandao ya kijamii ambazo ni tofauti na maadili ya kitanzania.Juzi msanii huyo aliyewahi kutamba na singo ya  Nakupenda Mpenzi  alijirekodi na kutuma video hiyo kwenye mitandao ya kijamii akimthihaki Mkurugenzi wa vipindi wa Clouds Media Marehemu Ruge Mutahaba. Barua hiyo imesisitiza kwamba:  Msanii anaposajiliwa anatakiwa kuwa raia mwema kwa kuigwa na jamii kwa ujumla kwa kuzingatia msanii ni kioo cha jamii na si vinginevyo. Kufutiwa usajili, inamaanisha Dudubaya hatoruhusiwa kufanya muziki popote. Kwa sasa Dudu Baya anashikiliwa na Jeshi la Polisi katika kituo cha Oyster-bay jijini Dar es salaam kwa kosa la uhalifu mtandaoni.