 MABINGWA watetezi wa Ligi Kuu soka Tanzania Bara Simba wamefanikiwa kuingia hatua ya 16 bora ya Kombe la Shirikisho la Azam (FA) baada ya jana kuibuka na ushindi wa mabao 2-1 dhidi ya Mwadui.Ushindi huo si tu unaifanya Simba kusonga mbele katika Kombe la Shirikisho, ila pia ni kulipa kisasi baada ya Mwadui kuwa timu pekee hadi sasa kuifunga Simba katika Ligi Kuu pale iliposhinda 1-0.Katika mchezo huo uliochezwa kwenye Uwanja wa Taifa, Dar es Salaam mabao hayo yalifungwa na Cletous Chama, Francis Kahata na Mathias Gerald.Mchezo huo uliokuwa na ushindani mkubwa Mwadui ndio waliokuwa wa kwanza kupata bao la uongozi dakika ya 34 likifungwa na Gerald baada ya kupokea krosi nzuri ya Ludovick Evans.Uongozi huo wa Mwadui ulizidi kuwafanya Simba kushambulia langoni mwa wapinzani na kupata bao la kusawazisha lililofungwa na Chama dakika ya 45 na kufanya matokeo kusomeka bao 1-1 hadi kumalizika kwa kipindi cha kwanza.Timu zote mbili zilikuwa na uwezo wa kuwa na mabao zaidi kutokana na kutengeneza nafasi, huku Simba ikiongoza lakini zilikosa ufanisi katika umaliziaji.Kipindi cha pili Simba iliendeleza kasi ya kushambulia na kupata bao la pili dakika ya 84 likifungwa na Francis Kahata kwa kichwa baada ya kupata krosi ndefu ya Shomari Kapombe. Matokeo hayo yalidumu dakika 90 za mpira huo Simba ikitoka kifua mbele kwa ushindi wa mabao 2-1.Mechi nyingine zilizochezwa pia jana ni JKT iliyoibuka na ushindi wa mabao 2-0 dhidi ya Tukuyu Stars, Alliance iliyoibuka na ushindi wa bao 1-0 dhidi ya African sports, Ndanda iliyoifunga Dodoma FC bao 1-0 huku Mtibwa Sugar ikitolewa na Sahare all stars kwa penati 3-2 baada ya dakika 90 kutoka sare ya bao 1-1.Wengine waliofuzu hatua hiyo ni Mbeya City, KMC na Panama.