 MABINGWA watetezi wa Ligi Kuu Soka Tanzania Bara Simba wanatarajiwa kushuka dimbani leo kuwakaribisha Alliance ya Mwanza kwenye uwanja wa Taifa.Simba imetoka kupata ushindi wa mabao 3-0 katika mchezo uliopita dhidi ya Stand United huku Alliance ikitoka kupata kichapo kama hicho kutoka kwa Yanga. Mchezo wa leo una umuhimu kwa kila mmoja, Simba ikipata matokeo itazidi kupanda na kuwa katika nafasi za juu na Alliance inayoshikilia mkia inahitaji kuojiondoa hatarini.Wekundu hao wa Msimbazi wanaoshika nafasi ya nne kwenye msimamo wa ligi, wamecheza michezo minane, wameshinda mitano, sare mbili na kupoteza mmoja. Iwapo watashinda mchezo wa leo watakuwa na nafasi ya kushika nafasi ya pili na kuishusha Yanga inayotarajiwa kucheza kesho na KMC.Simba ina pointi 17 na Yanga ni ya pili ikiwa na pointi 19 nyuma ya vinara Azam wenye pointi 21. Alliance imecheza michezo 10, imeshinda mmoja, imepata sare tatu na kupoteza sita.Bado hali sio shwari na wanahitaji kuwa makini dhidi ya washambuliaji hatari wa Simba walioonekana kurudi katika kiwango katika mchezo uliopita. Wachezaji wanaopaswa kuchungwa ni Cletus Chama, Emmanuel Okwi, Shiza Kichuya, Meddie Kagera na John Bocco ambaye huenda akacheza mechi ya leo kama atapangwa baada ya kumaliza adhabu yake ya kadi nyekundu.Mechi iliyopita dhidi ya Yanga, Alliance haikunyesha ujuzi wowote ikionekana kucheza hovyo mpaka mwisho, pengine leo inaweza kuja na mabadiliko. Vinara wa ligi Azam FC wanatarajiwa kucheza na JKT Tanzania ugenini Mbweni timu zote zikiwa na rekodi ya kutokupoteza mchezo wowote.Azam imecheza michezo tisa, imeshinda sita, sare tatu wakiongoza kwa pointi 21 lakini ni wazi mchezo huo wanahitaji kushinda la sivyo, wakipoteza watakuwa hatarini kushuka kwenye msimamo ikiwa walioko chini yake watashinda mechi zao. Wapinzani wake JKT wamecheza michezo tisa, wameshinda mitatu na sare sita wakiwa wanashika nafasi ya saba kwa pointi 15.Nayo inahitaji ushindi kuendelea kulinda rekodi ya kutopoteza. Katika mechi nyingine za leo, Coastal Union itakuwa mwenyeji wa Kagera Sugar kwenye uwanja wa Mkwakwani Tanga.Timu hiyo ya Tanga imecheza michezo 10, imeshinda mitatu, sare tano na kupoteza miwili ikiwa na pointi 14. Kagera haijapoteza mchezo wowote, katika michezo tisa imeshinda mitatu na sare sita ikiwa na pointi 15.Kila mmoja anahitaji kushinda kuendelea kujiweka sehemu nzuri. Tanzania Prisons iko vibaya baada ya kucheza michezo 10, kushinda mmoja, sare nne na kupoteza mitano wakiwa wanakaribia mstari wa kushuka daraja. Wanacheza na African Lyon ambao pia wanashika nafasi ya pili kutoka mwisho kwa pointi sita.Utakuwa ni mchezo mgumu kwa kila mmoja. Ruvu Shooting watakuwa wenyeji wa Singida kwenye uwanja wa Mabatini Mlandizi. Ni mchezo unaohitaji matokeo kwa kila mtu mwenyeji na mgeni kujiweka pazuri zaidi.