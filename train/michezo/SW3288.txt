 KOCHA wa makipa wa Yanga, Juma Pondamali amemuondoa kipa aliyeasi wa timu hiyo Beno Kakolanya na kumbeba kipa chipukizi wa timu hiyo, Ramadhani Kabwili.Ramadhani Kabwili alicheza kwa dakika 90 kwenye mchezo wa juzi dhidi ya mahasimu wakubwa wa timu hiyo, Simba na kuonesha kiwango bora, hali iliyomuibua kocha wa makipa wa Yanga, Juma Pondamali aliyesema kuwa kipa huyo wa timu ya taifa ya vijana alionesha kiwango kizuri kwenye mechi hiyo. Baada ya mechi ya jana hakuna atakayemkumbuka Beno Kakolanya kwa namna ya kipa wetu chipukizi Ramadhani Kabwili alivyocheza, alionesha utulivu mkubwa langoni na alijiamini muda wote wa mchezo. Kuna wakati alitumia akili wakati Yanga wakishambuliwa mfululizo alijifanya ameumia na kutuliza presha ya timu. Pale alionesha ukomavu mkubwa, maana pengine kama asingefanya vile Simba wangeweza kupata bao wakati ule,  alisema Pondamali aliyedai kuitumikia nafasi ya ugolikipa kwa zaidi ya miaka 15.Pondamali alisema Kakolanya hawezi kuwa mkubwa zaidi ya timu kwa kuwa alidaka vizuri mechi moja ya Simba na Yanga na kusema kuwa hiyo ilikuwa mechi yake ya kwanza kudaka baada ya kuondoka Ally Mustapha Barthez  na Deogratius Munishi Dida . Kakolanya amekuwa kipa chaguo la kwanza msimu huu, msimu uliopita Youthe Rostand alikuwa chaguo la kwanza, lakini wakati wapo Dida na Barthez yeye alikuwa kipa chaguo la tatu, sasa kwa kuwa alidaka mechi moja ya Simba na Yanga anataka kuikalia kichwani Yanga, hilo haliwezekani,  amesema Pondamali aliyekuwemo kwenye kikosi cha Tanzania kilichoshiriki fainali za Mataifa ya Afrika kwa mara ya kwanza, Lagos, Nigeria.