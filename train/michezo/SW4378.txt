 BODI ya Ligi Kuu Tanzania Bara (TPLB) imekiri kuboronga na kuomba radhi kutokana na mkanganyiko uliojitokeza wa kutangaza kushuka daraja kwa Kagera Sugar.Baada ya mechi za kufunga pazia la Ligi Kuu juzi, kulitokea mkanganyiko Azam Media ikionesha msimamo kuwa anayeshuka ni Stand United huku Bodi hiyo ikitangaza aliyeshuka ni Kagera Sugar. Akizungumzia mkanganyiko huo, Mkurugenzi Mtendaji wa TPLB, Boniface Wambura alisema wao ndio waliofanya makosa, kwani walipotoshwa na mtunza taarifa wao aliyekosa umakini.Alisema kwa kuwa Kagera na Stand United walikuwa wamelingana pointi, katika kuamua nani alistahili kushuka waliangalia matokeo zilipokutana zenyewe, ambapo kuna mchezo Stand ilishinda 3-1 lakini mwingiza data aliingiza 3-0. Pia, alifafanua kuwa kingine walichoangalia ni utofauti ya mabao ya kufunga na kufungwa, ambapo Kagera ana tofauti ya mabao -12 na Stand -10. Nawaomba radhi mashabiki wa soka juu ya mkanganyiko uliotokea, leo (jana) tumefuatilia taarifa tukagundua tumekosea, taarifa zilikuwa zinaonesha tofauti ndio maana tulitangaza Kagera ndio kashuka, lakini usahihi aliyeshuka ni Stand United,  alisema. Alisema kutokana na makosa hayo, wanakusudia kumchukulia hatua za kinidhamu mtunza taarifa wao.Baada ya kupata usahihi wa taarifa, alisema sasa aliyeshuka rasmi ni Stand United aliyeungana na African Lyon huku Kagera ikitarajiwa kucheza mechi ya mtoano dhidi ya timu ya Daraja la Kanza ya Pamba Juni 2, mwaka huu na Mwadui ikitarajiwa kucheza dhidi ya timu ya daraja la kwanza ya Geita.Mechi za marudiano zitachezwa Juni 8, mwaka huu ambapo itajulikana washindi kama ni Kagera na Mwadui zitakazobaki Ligi Kuu au Geita na Pamba zitakazopanda na kuungana na wengine wawili waliokwishapanda ambao ni Polisi Tanzania na Namungo.