 TIMU ya taifa ya Wanawake ya Tanzania Bara,  Kilimanjaro Queens  sasa itakutana na Uganda katika mchezo wa nusu ya mashindano ya Kombe la Chalenji ya wakubwa kwenye Uwanja wa Chamazi Complex kesho.Kilimanjaro Queens imepata nafasi hiyo baada ya kumaliza ya kwanza katika Kundi A ikitwaa pointi zote tisa na magoli 20 baada ya kutoa vibano kwa kila timu iliyokutana nayo.Uganda wenyewe wamemaliza wa pili baada ya jana kufungwa na Kenya kwa mabao 3-0 katika mchezo wa kuhitimisha ratiba wa kusaka timu itakayomaliza ya kwanza na pili.Kenya wamemaliza wa kwanza baada ya kushinda mechi zao zote na kuweka kibindoni pointi tisa na mabao 17 baada ya kushinda 2-0 dhidi ya Ethiopia, 12-0 dhidi ya Djibout na 3-0 walipocheza dhidi ya Uganda.Kenya watacheza dhidi ya Burundi katika mchezo mwingine wa nusu fainali baada ya Burundi kumaliza ya pili katika Kundi A, ambao nao utafanyika kesho Jumamosi. Mabao ya Kenya dhidi ya Uganda jana yalifungwa na Mercy Airo katika dakika ya nane, wakati la pili likifungwa na Mwanalima Jereko katika dakika ya 18 baada ya kuachia shuti kali lililojaa wavuni.Kenya walijihakikishia ushindi baada ya Jentrix Shikangwa aliyefunga bao la tatu kwa penalti katika dakika ya 90. Katika mchezo wa awali jana, Ethiopia iliibuka na ushindi mnono wa mabao 8-0 katika mchezo uliotawaliwa na washindi.