 KIUNGO wa KMC FC, Ally Msengi amesema amefurahi kusajiliwa na klabu ya Stellenbosch ya Afrika Kusini na kudai changamoto mpya zitamsaidia kumjenga. Msengi amesajiliwa na Stellenbosch ambayo inashiriki ligi kuu ya nchini humo kwa mkataba wa miaka mitatu.  Ninafurahia kwenda kuanza changamoto mpya nje ya Tanzania na ninaamini zitanijenga badala ya kuendelea kubweteka hapa nyumbani,  alisema Msengi. Msengi ambaye alikuwa kwenye kikosi cha timu ya Taifa ya U17 kilichofuzu kucheza fainali za Gabon 2017 amefanya vizuri akiwa na klabu ya KMC aliyoichezea kwa msimu mmoja na nusu pia amekuwa katika kikosi cha timu ya Taifa U20 Pia ameushukuru uongozi wa KMC kwa ushirikiano mkubwa tangu alipotua hapo na kumruhusu kuondoka kucheza soka nje ya Tanzania. Msengi amepelekwa Afrika Kusini na kampuni ya Siyavuma Sports Group, inayosimamiwa na Michael Mwebe ambaye amesema ni muendelezo wao wa kuwapatia fursa ya kucheza soka la nje ya nchi wachezaji Watanzania na walianza na Abdi Banda, Himid Mao, Eliud Ambokile, Yahya Zaydi na sasa Msengi.