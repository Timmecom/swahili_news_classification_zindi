 KOCHA wa Yanga Mwinyi Zahera amewapa ushauri viongozi na benchi la ufundi la Simba kuwaandaa wachezaji wao kisaikolojia kama wanataka ushindi kwenye mchezo wao dhidi Al Ahly ya Misri unaotarajiwa kuchezwa Jumamosi ya wiki hii.Mchezo huo wa tatu wa hatua ya makundi katika michuano ya Ligi ya Mabingwa Afrika unatarajiwa kupiga mjini Alexandria, Misri. Simba inacheza mechi hiyo ya ugenini ikitoka kupoteza kwa mabao 5-0 katika mechi nyingine ya ugenini dhidi ya AS Vita ya Congo DR. Akizungumza Dar es Salaam jana, Zahera alisema Simba hawatakiwi kufanya maandalizi makubwa jambo linalotakiwa kwa sasa ni viongozi wake kuwajenga wachezaji hao kisaikolojia kwa sababu kwenye vichwa vyao bado wanakidonda cha mabao matano waliyoyapata kwenye mchezo uliopita. Kama wanataka timu hiyo ipate ushindi na kusonga mbele inafaa kidonda cha kupoteza mchezo uliopita dhidi ya Vita kipone haraka kwa kuwajaza maneno yatakayowajenga kuelekea kwenye mchezo huo,  alisema Zahera. Zahera alisisitiza kwamba kama wachezaji hao hawatajengwa na maneno ya kuwapa morali na kukaa kwenye vichwa vyao basi huenda kikosi hicho kikakumbana na kichapo kama walichopata kutoka kwa Vita.Simba waliopangwa kwenye kundi D,wanashika nafasi ya tatu kwenye kundi hilo wakiwa na pointi tatu sawa na Vita wanaoshika nafasi ya pili huku Al Ahly wanashika uongozi kwenye kudi hilo kwa pointi nne na JS Saoura ya Algeria inashika mkia ikiwa na pointi moja. Mchezo huo unatarajiwa kuwa mgumu kwa pande zote kutokana na umuhimu wa kila timu kujipanga kufanya vizuri ili kujiweka kwenye mazingira safi ya kutinga hatua inayofuata. Wekundu wa Msimbazi Simba walitarajiwa kuondoka jana jioni kuelekea Alexandria tayari kwa kuwakabili waarabu hao waliofika fainali ya ligi hiyo msimu uliopita ambapo walifungwa na Esperance ya Tunisia.