 BARAZA la Michezo la Taifa (BMT) limesema litavifutia usajili vyama vyote vya michezo vilivyoshindwa kukidhi vigezo na sifa zilizowekwa kuendesha shughuli zao.Mwenyekiti wa BMT, Leodegar Tenga amesema jijini Dar es Salaam kuwa, sifa za vyama vya kitaifa ni pamoja na kuwa na ofisi inayotambulika, akaunti ya benki na mipango yao ya maendeleo.Amewaeleza waandishi wa habari kuwa, endapo chama kitakosa vitu hivyo, kitapoteza sifa ya kuwa cha kitaifa kinachotambulika. Huwezi kuwa na chama cha kitaifa hakina ofisi, akaunti ya benki, hakina mipango wala hakitoi taarifa zozote za matumizi na mahesabu, wanatakiwa wafanye kazi zao kwa mujibu wa katiba,  amesema.Tenga aliyewahi kuwa Rais wa Shirikisho la soka Tanzania (TFF) alizungumzia mikakati yao katika maendeleo ya kimichezo kuwa ni kufanya tathmini ya hali halisi ya michezo nchini.Pia, alisema wataendelea kufanya mapitio ya sera na sheria ya michezo iliyoundwa na BMT ili iendane na hali halisi, kufanya mikutano na wadau, kutoa mafunzo ya utawala bora, kuhamasisha ujenzi wa miundombinu na kuhakikisha vyama vya michezo vinaheshimu katiba zao.Aidha, Tenga alizungumzia umuhimu wa vyama vya michezo kushiriki katika shughuli za kijamii kama kusaidia kampeni za kitaifa za chanjo kwa watoto, kupambana na Ukimwi, kutokomeza malaria na kupiga vita dawa za kulevya.Aligusia pia suala la migogoro katika vyama mbalimbali vya michezo na mashirikisho na kuvitaka kuzingatia katiba zao kutafuta haki na kutatua changamoto hiyo. Migogoro ni sumu ya maendeleo ya michezo kwa hiyo ni wajibu wetu tuondokane nayo ili kuwavutia mashabiki, wadhamini na washirika wengine tunaowahitaji kwa maendeleo ya michezo,  alisema.