 MSHAMBULIAJI wa Yanga, Mkongo Heritier Makambo amesema ameamini timu hiyo ni kubwa kuliko wachezaji kutokana na kile alichokishuhudia juzi kwenye uwanja wa Jamhuri Morogoro.Makambo aliyejiunga na timu hiyo msimu huu akitokea Lupopo ya DR Congo alisema tukio alilolishuhudia uwepo wa mashabiki wengi wakijitokeza kumuaga nahodha wao Nadir Haroub  Canavaro  hajawahi kuona.  Timu hii ya Yanga ni kubwa kuliko sisi wachezaji, nimeshuhudia kitu ambacho sijawahi kukiona, mashabiki wa klabu hii wamenishangaza kwani ni watulivu,  aliandika ujumbe huo kwenye ukurasa wake wa mtandao wa kijamii Instagram.Alisema anawashukuru wote waliojitokeza kwani walichangia kuwapa nguvu na moyo wa kupambana huku akimtakia kila la heri Canavaro katika majukumu mapya.  Nenda nahodha umefanya kile kilichostahili kufanywa na mchezaji mkubwa, najua ni msimu wangu wa kwanza lakini nilichokiona natarajia nitakipata,  alisema. Mchezaji huyo ndio mara yake ya kwanza kucheza kwenye mkusanyiko wa mashabiki wa klabu hiyo tena akiifungia bao 1- 0 katika mchezo wa kirafiki dhidi ya timu inayocheza Daraja la Kwanza ya Mawenzi.Mbali ya mchezo huo, pia aliifungia timu yake katika ushindi wa mabao 5-1 dhidi ya timu ya kituo cha Tanzanite cha Morogoro katika mchezo wa kirafiki ikiwa ni sehemu ya maandalizi yao kwa ajili ya msimu ujao wa ligi. Ujio wa mchezaji huyo aliyechukua nafasi ya Donald Ngoma huenda kukarejesha matumaini katika mbio za kuwania ubingwa wa Ligi Kuu msimu ujao. Katika hatua nyingine, Mkuu wa Idara ya Habari na Mawasiliano wa Yanga, Dismas Ten alisema sherehe za kumuaga Canavaro zitafanyika tena kwenye Uwanja wa Taifa mwishoni mwa wiki hii ambapo Yanga itacheza mchezo wa kimataifa dhidi ya USM Alger ya Algeria.