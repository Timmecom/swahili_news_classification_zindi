 RAIS John Magufuli ametoa kiwanja kwa kila mchezaji wa kikosi cha timu ya soka ya Taifa, Taifa Stars na benchi la ufundi kama zawadi yake kwao kwa kufuzu fainali za Kombe la Mataifa Afrika Afcon 2019.Mbali na zawadi hiyo ya viwanja vilivyopo makao makuu ya nchi Dodoma, Rais Magufuli pia ameahidi kutoa Sh bilioni moja kwa ajili ya maandalizi ya timu ya taifa ya vijana chini ya umri wa miaka 17, Serengeti Boys inayotarajiwa kushiriki fainali za Afcon kwa vijana wa umri huo mwezi ujao nchini.Stars ilifuzu fainali hizo baada ya ushindi wa mabao 3-0 dhidi ya Uganda The Cranes katika mechi iliyochezwa kwenye Uwanja wa Taifa Dar es Salaam.Akizungumza na wachezaji hao Ikulu Dar es Salaam jana, Rais Magufuli alisema ametoa zawadi hiyo kwani wachezaji wamejitoa na kuipigania Tanzania.Tanzania imefuzu kwa mara ya pili fainali hizo baada ya zile za mwaka 1980, ambapo jana mmoja wa wachezaji walioipeleka nchi kwenye fainali hizo za Lagos, Nigeria, Peter Tino alikuwepo kwenye hafla hiyo ya Ikulu na Rais akamzawadia kiwanja na Sh milioni tano.Tino ndiye aliyefunga bao kwenye sare ya 1-1 mjini Ndola, Zambia katika mechi ya marudiano baada ya kushinda bao 1-0 Dar es Salaam lililofungwa na Mohamed  Adolf  Rishard na kuipeleka Tanzania kwenye fainali hizo kwa mara ya kwanza.Magufuli alisema viwanja hivyo wataenda kupimiwa Dodoma ambako ni makao makao makuu ya nchi. Natoa hongera za dhati kwa wachezaji wote waliocheza jana (juzi ) kwa kweli mlinifurahisha hadi nikasema kumbe Watanzania tunaweza, nimeona niwape hii zawadi ndogo ya viwanja ambavyo mtaenda kupimiwa Dodoma kila mtu ajenge nyumba na kama utataka kuuza basi kazi kwako ila nimewapa kwa kujituma na kuwapa furaha Watanzania,  amesema.Alisema ni matumaini yake kama kikosi hicho kitaendelea kuonesha kiwango hicho kwenye michezo inayokuja anaamini watafika mbali.Aidha, Magufuli aliwapongeza watanzania wote kwa kutanguliza uzalendo wa utaifa baada ya kujitokeza kwa wingi kwenye mchezo huo kuishangilia Stars na kwamba siku zote wanatakiwa kwenda kwa mfumo huo na ushindi huo umetoa aibu kwa taifa. Sasa nimefungua moyo wangu tena wa kuendelea kuwaunga mkono baada ya kupoteza mchezo uliopita dhidi ya Lesotho sikuwasiliana kabisa na Waziri wa Habari, Utamaduni, Sanaa na Michezo, Dk Harrison Mwakyembe kutokana na kuniaminisha kikosi hicho kipo vizuri na kitarudi na ushindi baada ya kusikia mmepoteza simu yake sikupokea na hata akinitumia meseji nilikuwa simjibu lakini baada ya kupata ushindi huu jana, yamekwisha nikamwambia sasa safi,  alisema Magufuli.Mbali na kuwazawadia Stars, Rais Magufuli pia alimzawadia bondia Hassan Mwakinyo kiwanja baada ya kumtwanga Sergio Eduardo Gonzalez kutoka Agertina kwa KO. Pambano hilo la uzito wa Super Welter lilifanyika Jumamosi iliyopita kwenye ukumbi wa kimataifa wa Kenyatta (KICC) mjini Nairobi, Kenya na kumuondosha mpinzani wake raundi ya tano. Nimempenda kijana Hassan kwa kumtwanga yule jamaa hadi anaanguka chini na kulamba mchanga, kwa kweli ulifanya kazi kubwa sana nikupongeze sana kwa kazi nzuri uliyofanya, na nimesikia unafanya mazoezi magumu endelea hivyo hivyo,  alisema Magufuli.Magufuli alisema watanzania wanahitaji kuona matokeo mazuri wanataka kusikia ushindi hivyo unapopata fursa jitahidi kujituma kuhakikisha unalipigania taifa lako na kuiwakilisha vyema nchi.