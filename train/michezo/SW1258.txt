 MAREKEBISHO ya Sheria ya Filamu na Michezo ya Kuigiza Sura ya 230 yanayojumuisha mapendekezo ya kuzirasimisha kumbi au vibanda vinavyotumika kuoneshea video na hivyo kuratibiwa na sheria hiyo ya filamu, yamepitishwa rasmi na Bunge.Aidha, marekebisho hayo yameweka masharti kwa mtu au kampuni ya kigeni inayotaka kutumia eneo lolote Tanzania kutengeneza filamu, ikiwemo kuwasilisha nakala ya awali iliyotumika kutengeneza filamu husika.Marekebisho hayo yamepitishwa kupitia Muswada wa Marekebisho ya Sheria mbalimbali 8, namba 3 wa mwaka 2019, unaojumuisha marekebisho ya sheria hiyo ya filamu uliowasilishwa bungeni Dodoma jana na Mwanasheria Mkuu wa Serikali, Profesa Adelardus Kilangi.Akiwasilisha marekebisho hayo alibainisha kuwa muswada huo unapendekeza marekebisho yaliyolenga kuboresha usimamizi na kuweka ubora wa kumbi za sinema na vibanda vinavyoonesha video. Pia alisema yamelenga kuongeza mapato kupitia maboresho ya usambazaji wa filamu kwa watendaji wa filamu pamoja na kuongeza mapato ya serikali.Profesa Kilangi alieleza kuwa lengo la marekebisho hayo ni kuhakikisha kumbi na vibanda vinavyotumika kuoneshea video vinapaswa kurasimishwa chini ya kifungu cha 10 cha Sheria hiyo. Sehemu hiyo pia inapendekeza kuongezwa kwa kifungu kipya cha 6A, ambacho kimeweka masharti mapya kuhusu utengenezaji wa filamu nchini, yanayomtaka mtu au kampuni ya kigeni kuwasilisha nakala ya awali iliyotumika kutengeneza filamu husika ili kupata kibali cha kutumia eneo la Tanzania katika kutengenezea filamu hiyo,  alisema Profesa Kilangi.