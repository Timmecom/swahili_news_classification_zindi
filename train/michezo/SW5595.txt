 AFRICAN Lyon imetamba kuivurugia Yanga itakapokutana nayo leo katika mechi ya Ligi Kuu kwenye uwanja wa Sheikh Amri Abeid mjini hapa.Mechi hiyo inachezwa uwanja huo baada ya Lyon kuufanya uwanja wake wa nyumbani hivyo vinara wa ligi Yanga leo watakuwa wageni. Nahodha wa Lyon, Said Ortega aliliambia gazeti hili jana kuwa kikubwa wamejipanga vilivyo kuhakikisha wanapata matokeo katika mchezo huo utakaokuwa na ushindani mkubwa.  Tuko kamili tayari kabisa kuhakikisha tunaifunga Yanga kwani maelekezo yote tuliyopewa na mwalimu tutahakikisha tunayafanyia kazi na kikubwa ni kupambana ili kupata alama tatu kwani nafasi tuliyopo katika ligi sio nzuri na tunahitaji ushindi,  alisema.Ofisa mtendaji mkuu wa African Lyon, Thabit Kandolo alisema wanashukuru kukaribishwa Arusha kwani wamepata mapokezi makubwa pia kupitia ofisi ya Mkuu wa Mkoa Arusha.  Tumechagua kituo cha Arusha kwa kuwa timu yetu kwa sasa mbali na mpira wa miguu inajihusisha na masuala ya kampeni ya kulinda tembo na Arusha ndio kitovu cha utalii Tanzania, hivyo tuna wajibu mkubwa wa kuhakikisha jamii inapata elimu ya kutosha kuhusiana na ulinzi wa rasilimali, aliongeza Kandolo.Alisema ujio wao timu hiyo Arusha utarejesha heshima ya soka iliyopotea kwa muda mrefu kwani anaamini hata timu zilizopo ngazi za chini zitapigana kupanda Ligi Kuu. Mkuu wa Mkoa wa Arusha, Mrisho Gambo aliushukuru uongozi wa timu ya African Lyon kwa maamuzi waliyoyafanya kutumia uwanja wa Sheikh Amri Abeid pamoja na TFF kuwakubalia jambo ambalo litahamasisha soka na wananchi kufika kwa wingi kushuhudia mpabano huo .Alisema kitendo cha kuchagua mkoa wake ni maamuzi ya busara katika kusaidia kutoa hamasa na kama serikali itashirikiana vilivyo kuelekea mchezo huo.  Mchezo huo wa Ligi Kuu utatoa ari kwa timu zetu zilizo katika ligi daraja la kwanza ambazo ni Arusha United na AFC zote zikipambana kuhakikisha zinacheza Ligi Kuu na kama mkoa tumejipanga kuona kuwa msimu ujao tunakuwa na timu daraja la juu,  alisema Gambo. Aliwasihi wapenzi wa soka mkoa wa Arusha na mikoa ya Jirani wafike kwa wingi kushuhudia mtanange huo wa kukata na shoka.