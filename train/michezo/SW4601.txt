 TIMU ya soka ya taifa ya vijana chini ya umri wa miaka 23 imeanza vibaya michuano ya kufuzu Kombe la mataifa ya Afrika (Afcon) baada ya kukubali kichapo cha mabao 2-0 dhidi ya Burundi jana.Bao la kuongoza la Burundi lilifungwa dakika ya 62 kwa mkwaju wa penalti na Shaban Mabano, katika mchezo uliochezwa kwenye uwanja wa Prince Louis Rwagasore mjini Bujumbura. Baada ya kuongoza, Burundi iliongeza kasi ya mashambulizi langoni kwa Tanzania na kufunga la pili dakika ya 79 likiwekwa kimiani na Cedric Mavugo.Hadi mchezo unamalizika, Burundi ilitoka kidedea kwa ushindi huo unaowaweka katika mazingira mazuri ya kusonga mbele, iwapo watapata matokeo mazuri pia katika mchezo wa marudiano.Ni wazi sasa kikosi hicho kinachofundishwa na Kocha Bakari Shime kitarudi nyumbani kujipanga upya kwa ajili ya mchezo wa marudiano utakaochezwa Dar es Salaam ambapo kikosi chake kitahitaji ushindi wa kuanzia mabao 3-0 kusonga mbele.Awali, timu hizo kila mmoja alikuwa akicheza kwa tahadhari ambapo kipindi cha kwanza zilikwenda mapumziko zikiwa hazijafungana, hali iliyoibua matumaini kwa upande wa Tanzania kwamba wangepata matokeo mazuri. Lakini hali haikuwa hivyo, kwani kipindi cha pili wenyeji walibadilika na kutumia vema makosa ya Tanzania.