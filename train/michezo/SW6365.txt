 HOMA ya pambano la watani wa jadi Simba na Yanga ambalo litapigwa kesho Jumamosi, imezidi kupanda, ambapo timu zote mbili zimejinasibu kwamba maandalizi kuelekea mchezo huo yamekamilika.Simba ambao ndiyo vinara wa ligi ni wenyeji wa mchezo huo, huku Yanga wakiwa wageni na mchezo huo umepangwa kupigwa Uwanja wa Taifa Dar es Salaam kuanzia saa 11:00 jioni.Uongozi wa klabu ya Yanga kupitia kwa Mhamasishaji wake, Antonio Nugaz, amezungumza na vyombo vya habari jana Makao Makuu ya klabu hiyo na kuwataka mashabiki wao kujitokeza kwa wingi uwanjani ili kushuhudia kichapo ambacho wamekiandaa kwa ajili ya kuwapa watani zao Simba. Mashabiki wa Yanga waondoe baridi waje uwanjani wakiwa wamevimba na kushuhudia tukichukua pointi tatu mbele ya Simba, kwasababu suala la kufungwa kwetu halipo, tumesajili vizuri, tumefanya maandalizi mazuri na nina hakika baada ya dakika 90 tutatoka kifua mbele,  alisema Nugaz.Mhamasishaji huyo alisema Yanga inayokwenda kukutana na Simba kesho ni nyingine siyo ya misimu miwili iliyopita na tayari wameziba mianya yote ya ujanjajanja waliokuwa wanafanyiwa na wapinzani wao Simba na kujikuta wakipoteza baadhi ya michezo, hivyo wao wamejiandaa kucheza mpira uwanjani na siyo nje ya uwanja.Alisema wameiandaa vizuri timu yao na watatoa pongezi kwa Simba endapo watacheza na kuzidiwa na Simba lakini siyo kuonewa kwa mambo mengine, ingawa pia wanawaheshimu waamuzi waliopangwa kuchezesha mchezo huo wa kesho wakiongozwa na Jonisia Rukyaa. Simba wajue hii ni Yanga mpya ya Dk David Ruhago na Mshindo Msolla, tunataka kufungwa kimpira na siyo kimipango kama ilivyokuwa huko nyuma, tuna imani na kikosi chetu na leo (jana) kiungo Haruna Niyonzima amewasili tayari yupo kambini tutarajie kumuona uwanjani Jumamosi,  alisema Nugaz.Kiongozi huyo alisema Yanga kwa sasa haina njaa na tatizo la mishahara kama ilivyokuwa huko nyuma, hivyo hawana tena shida ya kuchangiwa fedha kwasababu wanazo za kutosha kutoka kwa wadhamini wao GSM pamoja na SportPesa.Aidha, Nugaz alisema kwa sasa wanafuatilia suala la beki wao, Lamine Moro, kama anaweza kucheza au kutocheza kwenye mchezo wa kesho kutokana na kuwa na kudaiwa kuwa na kadi tatu za njano, lakini alisema hata kama ikitokea beki huyo atakosekana wapo fiti kwasababu wamesajili wachezaji 30 kila nafasi ikiwa na wachezaji wawili hadi watatu. Tuna mabeki wengi kwa nafasi anayocheza Moro, yupo Andrew Vicent Dante, yupo Ally Ally na Ally Sonso ni maamuzi ya kocha kuchagua amtumie yupi, lakini kwa jumla tupo vizuri kuhakikisha tunachukua pointi zote tatu kutoka kwa Simba,  alisema Nugaz.Yanga kwa sasa ina kamata nafasi ya tatu kwenye msimamo wa ligi hiyo ikiwa na pointi 24, wakati Simba wakiwa ndio vinara kwa kujikusanyia pointi 34, wakifuatiwa na Azam FC iliyopo nafasi ya pili na pointi zao 26, lakini Yanga inafaida ya kuwa nyuma kwa mechi mbili dhidi ya timu hizo mbili za juu.