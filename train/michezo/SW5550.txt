 Serengeti Boys ilitwaa ubingwa mwishoni mwa wiki iliyopita baada ya kuifunga Somalia mabao 2-0 katika mchezo wa fainali uliochezwa Bujumbura, Burundi.Timu hiyo iliyopangwa kundi B ilianza mashindano kwa kutoka sare ya 1-1 na Uganda, wakawachapa Sudan 6-0 kisha wakawafunga Kenya 2-1 kwenye mchezo wa nusu fainali.Akizungumza wakati wa mapokezi ya timu hiyo ilipotua nchini alfajiri ya jana, Mwakyembe alisema kuwa kitendo kilichofanywa na vijana hao ni cha kishujaa na ndio maana Watanzania wengi wamejitokeza kuwapokea.Amesema kwa muda mrefu nchi imekuwa na hamu ya kuona ikipata ushindi kimataifa hivyo vijana hao wanastahili kupewa sifa kwa kitendo walichokifanya.Amesema ubingwa huo umetoa taswira ya wazi kwa jinsi uwekezaji wa maana umefanyika katika kuinua soka la vijana na ana imani kubwa kuwa mambo mazuri yatazidi kujitokeza siku zijazo.Ameagiza kuwa licha ya kutwaa ubingwa huo, lakini vijana hao wasiache tu bali wanatakiwa waongezewe mazoezi ya kiufundi pamoja na kupewa mechi nyingi za kimataifa ambapo zitasaidia kuwajenga zaidi ya hapa. Vijana wetu wamefanya kitendo cha kishujaa ndio maana mpaka sasa watu tumejitokeza kuwapokea, hii inaonesha jinsi tulivyowekeza kwa Serengeti, mwaka jana tumeona kule Gabon wakifanya vizuri tunaamini tutazidi kufanya vizuri kwenye mashindano yajayo. Tumejipanga vizuri tunawaandaa kwa ajili ya mashindano ya mwakani, sisi timu yetu ilikuwa ndio na vijana wadogo kuliko wenzetu, vijana wetu wameshinda kwa weledi na sio nguvu hivyo tunatakiwa kuwapa mechi za kimataifa ili waweze kufanya vizuri zaidi,  amesema Mwakyembe.