 MWANARIADHA nyota wa Tanzania, Alphonce Simbu hatashiriki katika mbio za mwaka huu za London Marathon, imeelezwa.Simbu alishika nafasi ya tatu katika mashindano ya dunia ya riadha na kuondoka na medali ya shaba mwaka 2017, akiwa Mtanzania wa pili kupata medali kutoka katika mashindano hayo baada ya Christopher Isegwe aliyetwaa medali ya fedha mwaka 2005 Helsink, Finland.Akizungumza katika mahojiano maalum jana, Simbu alisema kuwa sio rahisi kushiriki London Marathon mwaka huu, ambayo itafanyika Aprili 28 na tayari wanariadha wengi nyota wamethibitisha kushiriki akiwemo bingwa mtetezi, Eliud Kipchoge wa Kenya.Alisema kuwa bado hayuko fiti kutokana na kusumbuliwa na maumivu na kumfanya kutofanya mazoezi ya kiushindani na bado hajajua ataanza lini mazoezi hayo na mbio atakazoanza nazo.Alisema kuwa hakuna kitu kibaya kwake kama kushiriki mbio bila ya kuwa fiti vizuri, hivyo hawezi kushiriki mbio hizo na zingine kwa sasa hadi pale atakapokuwa fiti kabisa.Hatahivyo, alisema kuwa ana matumaini makubwa kuwa siku moja atakuwa fiti vizuri na atarejea katika makali yake na kushiriki katika mbio kubwa duniani na kufanya vizuri.Akizuingumzia kuhusu kufuzu kwa Michezo ya Olimpiki itakayofanyika Tokyo, Japan 2020, Simbu alisema kuwa bado hajajua hatashiriki mbio gani kwa ajili ya kufuzu kwani kwanza anataka kuwa fiti na kujiandaa vizuri kwa mazoezi , ndio atajua. Bado sijapanga nitakimbia mbia gani kwa ajili ya kufuzu kwa Olimpiki kwani hilo nitalijua na kupanga baada ya kupona kabisa maumivu na kufanya mazoezi vizuri,  alisema Simbu katika mahojiano hayo.Akitoa wito kwa wanariadha wenzake, Simbu aliwataka kufanya mazoezi kwa bidii na kuwa fiti ili kufanya vizuri katika mashindano mbalimbali ya kimataifa na sio kushiriki mbio kama haujajiandaa vizuri.Simbu mwaka jana alikuwa vizuri na aliomba kutoshiriki Michezo ya Jumuiya ya Madola Gold Coast, Australia ili ashiriki London Marathon, lakini hakupata nafasi hiyo baada ya muajiri wake, Jeshi la Kujenga Taifa, JKT, kumpeleka katika mafunzo ya kijeshi.Baada ya kushindwa kushiriki London Marathon, ambako alikuwa akipewa nafasi kubwa ya kufanya vizuri, mwanariadha huyo alishindwa kumaliza New York Marathon na Bogot  Marathon kutokana na maumivu na kutokuwa fiti.Tayari wanariadha wanne wa Tanzania wamefuzu kwa mashindano ya dunia, ambao ni Failuna Abdi, Ezekiel Ngimba, Augustino Sullen na Stephano Huche. Hadi sasa hakuna mwanariadha yeyote wa Tanzania aliyefuzu kwa Michezo ya Olimpiki ya Tokyo mwakani.