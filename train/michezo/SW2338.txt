 BINGWA mtetezi wa Ligi Kuu Tanzania Bara, Simba inashuka katika Uwanja wa Uhuru, Dar es Salaam leo kucheza na Namungo FC ya Lindi ambayo imepanda msimu huu.Huu ni mchezo wa kwanza kwa timu hizo kukutana kwenye ligi kuu ingawa walishakutana kwenye mchezo wa kirafiki uliochezwa kwenye Uwanja wa Majaliwa, Lindi na kutoka suluhu.Simba ambayo inaongoza ligi kwa pointi 41 inaingia uwanjani ikiwa na kumbukumbu ya ushindi katika michezo miwili dhidi ya Mbao FC na Alliance FC na Namungo inayoshika nafasi ya tano baada ya kucheza michezo 15 walipata ushindi dhidi ya Mbeya City na Tanzania Prisons.Simba imeshinda michezo 13, sare mbili na kupoteza mmoja wanakutana na Namungo FC ambayo imeshinda michezo tisa, sare moja na kupoteza michezo mitano.Simba inapewa asilimia kubwa ya kuibuka na ushindi kwani tangu wameanza msimu huu, haijawahi kupoteza mchezo wakiwa katika uwanja wa nyumbani, ingawa kwenye soka kila timu inaweza kushinda kulingana na mbinu na kumsoma mpinzani wake.Kocha wa Simba, Sven Vandenbroeck alisema ushindani walioupata kwenye mchezo uliopita wa Kombe la Shirikisho (ASFC) dhidi ya Mwadui FC utawasaidia kuikabili Namungo FC leo. Ushindani tuliopata kwenye mchezo dhidi ya Mwadui FC umetusaidia kujipanga dhidi ya Namungo, naamini wachezaji watacheza kwa kufuata marekebisho ya mchezo kupata matokeo mazuri,  alisema Sven.Sven alisema changamoto zilizojitokeza katika mchezo dhidi ya Mwadui alizifanyia kazi ikiwemo umaliziaji wa pasi za mwisho ili kupata ushindi wa mabao mengi na kurudisha morali kwa mashabiki kuendelea kuisapoti timu.Kocha wa Namungo, Thierry Hitimana, alisema kikosi chake kiliwasili Dar es Salaam juzi na wameendelea na maandalizi ya kujipanga kuhakikisha wanafanya vyema. Mchezo utakuwa mgumu kwa sababu tunakutana na timu inayopigania ubingwa wake na inaongoza ligi ingawa siyo sababu ya kututoa mchezoni kwani malengo yetu ni kushika nafasi za juu hivyo hatuwezi kukubali kupoteza kwani tumejipanga,  alisema Thierry.