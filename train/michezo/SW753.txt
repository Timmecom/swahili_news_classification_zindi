 SIMBA ina watu bwana! Ndivyo unavyoweza kusema baada ya kuhitimisha tamasha lake la Simba day kwa ushindi wa mabao 3-1 dhidi ya Power Dynamos ya Zambia.Mbali na mashabiki waliojaa ndani na nje ya uwanja wa Taifa, lakini kiwango kilichoonyeshwa na wachezaji wa kikosi hicho ilikuwa burudani tosha kwa mashabiki wake waliojazana uwanjani hapo wakiongozwa na Waziri Mkuu Kassim Majaliwa. Meddie Kagere ndio shujaa wa jana baada ya kufunga mabao yote matatu katika mechi hiyo iliyokuwa ya kasi muda wote.Mkongwe huyo aliendeleza makali yake kwa kuandika bao la kuongoza katika dakika ya tatu ya mchezo baada ya mabeki wa Dynamos kujichanganya kabla Power Dynamo haijasawazisha kwa kichwa kupitia kwa Jimmy Dlingai. Simba walitala mpira katika dakika takriban 20 za kipindi cha kwanza kabla wapinzani wao kubadilika na kushambuliana kwa zamu.Kagere ambaye msimu uliopita aliondoka na kiatu cha dhahabu kwenye Ligi Kuu Bara alifunga bao la pili katika dakika ya 59 akiunganisha krosi safi ya Deo Kanda. Mnyarwanda huyo alifunga bao la tatu katika dakika ya 74 akiunganisha mpira wa kona wa Miraji Athumani. Kocha wa Simba, Patrick Aussems alijaribu kutumia wachezaji wake karibu wote na hawakumuangusha kwani wote waliopewa nafasi iwe wapya ama wa zamani walionyesha kiwango kikubwa.Tamasha hilo lilianza mapema saa tano asubihi na ilipofika saa tisa alasiri iliamuliwa mashabiki wasiingie tena baada ya uwanja kujaa, hivyo kuishia nje. Shughuli rasmi ilianza saa 11 kasoro jioni baada ya msemaji wa Simba, Haji Manara kuingia kwa mlango wa pembeni wanapokaa mashabiki wa Simba akiwa na mabaunsa wawili ambapo alizungumza uwanja kusalimia mashabiki kabla ya kuanza kutambulisha benchi la ufundi na baadae wachezaji.Katika utambulisho huo pia msemaji huyo mwenye maneno mengi alimtambulisha mwekezaji wa timu hiyo Mohamed  Mo  Dewji ambaye aliingia kwa shangwe kubwa pia na kuzunguka uwanja kusalimia mashabiki kabla ya kusalimia benchi la ufundi na wachezaji kisha akamalizia kwa kupiga mpira pasi mbili tatu. Kikosi cha Simba: Beno Kakolanya, Mohammed Hussein, Shomari Kapombe/ Hamis Ndemla, Wilker Da Silva, Paschal Wawa, Mzamiru Yassin, Deo Kanda/ Rashid Juma, Sharaf Shiboub/ Gerson Vieira, Meddie Kagere, Clatous Chama, Francis Kahata/ Miraji Athumani.