 Wajumbe wa Fifa, wakiongozwa na Rais wake, Gianni Infantino walikuwa nchini kwa siku mbili wiki iliyopita ambapo walifanya mkutano wao na kuahidi mambo kadhaa.Waziri wa Habari, Utangazaji, Michezo na Utalii wa Zanzibar, Rashid Ali Juma aliyasema hayo kwenye baraza la wawakilishi juzi alipoulizwa na mwakilishi wa jimbo la Mfenesini, Machano Othman Said juu ya ujio huo. Juma aliyataja baadhi ya matunda yaliyopatikana katika ujio huo ni makubaliano ya Zanzibar kujengwa viwanja viwili vya soka.Alisema mikoa 9 ya Tanzania vitajengwa viwanja ambapo Zanzibar vitajengwa viwili ikiwemo Unguja na Pemba."Hayo ni baadhi ya matunda ya ujio wa rais wa Fifa... Zanzibar itapatiwa viwanja viwili ambavyo vitajengwa kimoja Unguja na kingine Pemba na vingine 7 kujengwa mikoa ya Tanzania Bara," alisema.Aidha alisema Zanzibar itapatiwa mgao wa dola za Marekani 100,000 katika mgao utakaopewa chama cha soka nchini (TFF) ili kuendeleza masuala ya soka na utawala wake. "Hizo dola 100,000 tutakazopewa hivi karibuni kwa mujibu wa ahadi ya rais wa Fifa zitatumika katika kuimarisha soka ya wanawake, soka la ufukweni pamoja na soka la vijana," alisema.