 MAANDALIZI ya timu ya soka ya taifa, Taifa Stars yanaendelea huku mashabiki wakihimizwa kujitokeza kuchangia fedha kwa ajili ya kambi itakayowekwa Afrika Kusini.Mwishoni mwa wiki iliyopita, serikali kwa kushirikiana na Shirikisho la Soka Tanzania (TFF) walifanya harambee na bado watu kibao wamekuwa wakijitokeza kuchangia ili kuiwezesha timu hiyo kuanza maandalizi kuanzia wiki ijayo.Stars iko kwenye maandalizi ya kucheza na Lesotho mechi ya kuwania kufuzu fainali za kombe la mataifa Afrika. Mechi hiyo imepangwa kufanyika Novemba 18, mwaka huu nchini Lesotho.Akizungumza na gazeti hili jana Ofisa Habari wa TFF, Clifford Ndimbo alisema maandalizi yanakwenda vizuri na wakati wowote Kocha Mkuu, Emmanuel Amunike atatangaza kikosi kitakachokwenda kuweka kambi hiyo kwa ajili ya mchezo dhidi ya Lesotho. Bado watu wanaendelea kuchangia kwa ajili ya maandalizi ya timu, watu wanahimizwa kujitokeza na wakati wowote itatangazwa ni lini timu itaondoka kuelekea Afrika Kusini, alisema.Alisema TFF imeandaa mabasi mawili kwa ajili ya safari hiyo, moja la waandishi wa habari na lingine la mashabiki.  Mashabiki wanaotaka kuondoka wanahitajika kulipia nauli ya kwenda na kurudi Sh 150,000 kwa mtu mmoja, lakini havihusiani na hati ya kusafiria, chakula na sehemu za kulala, lazima watu wajipange na mambo mengine,  alisema.Waziri wa Habari, Utamaduni, Sanaa na Michezo, Dk Harrison Mwakyembe alisema kuwa lengo la kuomba watu wachangie timu hiyo, ni kuhakikisha timu inakuwa katika maandalizi mazuri ya kambi ili kuhakikisha wanafanya vizuri.Mechi hiyo ni muhimu kwa Stars kushinda ili kujihakikishia mazingira mazuri ya kufuzu fainali hizo kwa mara ya kwanza baada ya miaka 18. Mechi ya kwanza iliyochezwa Dar es Salaam timu hizo zilitoka sare ya bao 1-1. Tanzania iko nafasi ya pili kwenye kundi L ikiwa na pointi tano, Uganda inaongoza kwa kuwa na pointi 10, Cape Verde inashika nafasi ya tatu kwa kuwa na pointi nne huku Lesotho ikiburuza mkia ikiwa na pointi mbili.