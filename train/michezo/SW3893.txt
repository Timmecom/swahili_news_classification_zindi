 YANGA imebakiza nafasi moja tu kusonga mbele kwenye michuano ya kimataifa au kurudi nyumbani kuendelea kubanana kwenye Ligi Kuu Bara.Wawakilishi hao pekee kwenye michuano ya kombe la Shirikisho Afrika, wana kibarua kigumu mbele ya Pyramids ya Misri itakapomenyana nayo leo kwenye uwanja wa June 30, mjini Cairo ambapo Yanga inahitaji ushindi wa kuanzia mabao 2-0 kusonga mbele.Hiyo ni kutokana na matokeo yaliyopita ambapo Yanga ilikubali kipigo cha mabao 2-1 nyumbani uwanja wa CCM Kirumba Mwanza mwishoni mwa wiki iliyopita na hivyo kujiweka kwenye mazingira magumu ya kufuzu hatua ya makundi ya michuano hiyo.Wenyeji Pyramids wanaongoza ligi ya kwao wakiwa hawajapoteza mchezo wowote katika michezo mitano waliyocheza wameshinda mitatu na kupata sare mbili.Pia, licha ya kutokuwa na uzoefu na michuano ya kimataifa, walianza vizuri kampeni zao msimu huu pasipo kufungwa mchezo wowote wa nyumbani na hata ugenini.Walikutana na Etoile du Congo kwenye hatua za awali wakiwa kwenye uwanja wao wa nyumbani wakashinda 4-0 na ugenini wakashinda 1-0. Pia, hatua ya kwanza walicheza na CR Belouizdad nyumbani wakatoka suluhu na kushinda ugenini 1-0.Kwa upande wa Yanga walianza kwa sare ya bao 1-1 wakiwa nyumbani dhidi ya Township Rollers mchezo wa Ligi ya Mabingwa Afrika kisha ugenini wakashinda 1-0.Hatua iliyofuata walipata sare ya bao 1-1 dhidi ya Zesco na kupoteza ugenini kwa kufungwa mabao 2-1 na kujikuta wakiangukia Kombe la shirikisho na ndipo kukutana na Pyramids.Yanga mara nyingi imekuwa ikishindwa kupata matokeo mazuri mbele ya waarabu kwani waliwahi kukutana na timu mbalimbali za Misri na kushindwa kutamba kwa miaka ya karibuni.Kocha wa Yanga Mwinyi Zahera alisema ataingia na mbinu tofauti katika mchezo huo ili kupata matokeo mazuri. Sisi tumejipanga kufanya vizuri, hatutatumia mbinu za awali, tunakuja kivingine lengo kuhakikisha tunapata matokeo mazuri, alisema.Mchezo huo utamkosa beki tegemeo Kelvin Yondani anayetumikia adhabu ya kadi nyekundu aliyopata katika mchezo uliopita dhidi ya waarabu hao lakini kuna waliorejea kama Lamine Moro, Issa Bigirimana ambao hawakuonekana mchezo uliopita.