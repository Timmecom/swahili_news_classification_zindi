 MABINGWA watetezi wa Ligi Kuu Bara, Simba, jana walishinda mabao 2-1 dhidi ya KMC katika mechi iliyochezwa Uwanja wa Taifa Dar es Salaam.Ushindi katika mechi hiyo ya kiporo umeiongezea pointi ambapo sasa imefikisha pointi 30 ikiwa nafasi ya tatu kwenye msimamo. Kocha Mkuu wa Simba, Patrick Aussems jana alianza na wachezaji wa kikosi cha pili, akiwemo kipa Deogratius Munishi  Dida  kabla ya kuwatumia baadhi ya wachezaji wa kikosi cha kwanza dakika za mwisho za kipindi cha pili.Adam Salamba aliifungia Simba bao la kuongoza katika dakika ya 12 akiunganisha mpira wa krosi wa kiungo Haruna Niyonzima kabla ya kuujaza kwenye nyavu za KMC. Dakika mbili baadae, Said Ndemla alifunga bao la pili kwa shuti kali nje ya 18 akitumia vema pasi iliyotengenezwa na Mzamiru Yassin. Matokeo hayo yanaifanya Simba ifikishe pointi 30 ikiendelea kushika nafasi ya tatu kwenye msimamo wa ligi hiyo nyuma ya Azam yenye pointi 40 ikiwa nafasi ya pili na kinara Yanga yenye pointi 44.Kipindi cha pili, KMC ilianza kwa mabadiliko kwa kuwatoa Rehan Kibingu na Abdul Hilary na nafasi zao kuchukuliwa na James Msuva na Rayman Mgungila. Mabadiliko hayo yalizaa matunda kwani KMC ilionekana kurejewa na uhai na safu yake ya ushambuliaji kuliandama lango la Simba mara kwa mara hasa kupitia kwa Msuva ambapo dakika ya kwanza tu baada ya kuingia uwanjani aliachia shuti kali lilimfanya kipa wa Simba Dida apate kazi ya ziada kulipangua na kusababisha kona.Juhudi za Msuva zilizaa matunda katika dakika ya 67 baada ya kuuwahi mpira uliotemwa na Dida na kuujaza wavuni. Bao hilo liliwachanganya Simba ambapo benchi lake la ufundi liliamua kuwapumzisha Salamba, Niyonzima na nafasi zao kuchukuliwa na Meddie Kagere na James Kotei. Kabla ya mabadiliko hayo Simba ilimtoa Rashid Juma na nafasi yake kuchukuliwa na Clatous Chama.Baada ya mechi hiyo Simba sasa inageukia michuano ya kimataifa ambapo inajiandaa kucheza mechi ya marudiano ya Ligi ya Mabingwa dhidi ya Nkana FC ya Zambia. Katika mechi hiyo itakayochezwa kwenye Uwanja wa Taifa Dar es Salaam Jumapili ya wiki hii, Simba inahitaji ushindi angalau wa bao 1-0 kusonga mbele hatua ya makundi ya michuano baada ya kuwa na faida ya bao la ugenini kutokana na kufungwa 2-1 mjini Kitwe mwishoni mwa wiki iliyopita.