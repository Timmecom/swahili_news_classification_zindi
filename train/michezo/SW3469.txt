 MABINGWA watetezi wa Ligi Kuu Bara, Simba wameendeleza kampeni za kutetea taji lao baada ya kuifunga Polisi Tanzania kwa mabao 2-1 katika mchezo uliochezwa Uwanja wa Taifa, Dar es Salaam jana.Kwa ushindi huo, Simba inaongoza ligi ikiwa na pointi 50 na kumaliza mzunguko wa kwanza ikiwa imezizidi Azam FC kwa pointi 13 lakini ina mchezo mmoja na Yanga kwa pointi 19 ambayo ina michezo miwili mkononi.Polisi Tanzania ambayo ilitawala mchezo eneo la kiungo na beki, ilikuwa ya kwanza kupata bao dakika ya 22 likifungwa na Sixtus Sabilo baada ya kuwazidi mbio mabeki wa Simba ambalo lilidumu hadi kipindi cha kwanza kinamalizika.Kipindi cha pili mpira ulichelewa kuanza kutokana na mwanga wa taa kuwa hafifu lakini baadaye mwamuzi Hance Mabena kutoka Tanga aliruhusu mpira kuanza hivyo hivyo mwanga ukiwa hafifu.Simba ilisubiri hadi kipindi cha pili kupata bao la kusawazisha dakika ya 57 likifungwa na John Bocco baada ya mpira uliopigwa na Francis Kahata kumbabatiza beki wa Polisi na kumfikia.Polisi ambayo ilimiliki mpira na kuidhibiti Simba kila idara itajilaumu baada ya kufungwa bao la dakika za majeruhi na Ibrahim Ajib akiunganisha pasi ya Meddie Kagere.Wakati Simba ikishangilia kuchukua pointi tatu kwa jasho na damu wachezaji wa Polisi walilala chini wakiwa hawana furaha baada ya kuruhusu bao hilo huku kocha wao, Hamsini Malale akipata kazi ya kuingia uwanjani na kuwanyanyua.Katika mchezo mwingine uliochezwa Uwanja wa Uhuru, JKT Tanzania ilitoka sare ya kufungana bao 1-1 na Coastal Union na kwa matokeo hayo, Coastal imefikisha pointi 31 katika nafasi ya tano na JKT ipo nafasi ya nane ikiwa na pointi 25.