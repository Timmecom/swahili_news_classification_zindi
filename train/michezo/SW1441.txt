 WAKATA miwa wa Morogoro Mtibwa Sugar wameahidi ushindi leo dhidi ya KCCA ya Uganda katika mchezo wa Kombe la Shirikisho Afrika utakaochezwa kwenye uwanja wa Azam Complex, Chamazi.Mchezo huo huenda ukawa mgumu hasa kwa Mtibwa ambao walipoteza mchezo wa kwanza ugenini kwa kufungwa mabao 3-0. Ili kusonga mbele katika hatua inayofuata Mtibwa inahitaji ushindi kuanzia mabao 4-0. Iwapo itapata sare au kufungwa basi itakuwa imejitoa moja kwa moja kwenye michuano hiyo. Kocha wa Mtibwa Sugar Zuberi Katwila alisema wana kazi kubwa ya kupambana kuhakikisha wanapata ushindi.  Tunajua kazi iliyopo mbele yetu sio rahisi, tumejipanga vizuri kusawazisha makosa yetu kwa kuhakikisha tunapambana kugeuza matokeo, alisema.Alisema wachezaji wake wanapaswa kujitambua kwa kufanya kazi wanayoelekezwa. Mtibwa inawategemea nyota wake muhimu kama Jaffary Kibaya, Haruna Chanongo waliofunga mabao manne, katika mchezo wa hatua ya awali dhidi ya Northen Dyanamo ya Shelisheli. Lakini wakata miwa hao wanahitaji kuingia kwa tahadhari kubwa dhidi ya wapinzani wao, kwani wana uzoefu wa kutosha na michuano ya kimataifa. KCCA ni miongoni mwa timu zinazofanya vizuri Afrika na msimu uliopita walicheza hatua ya makundi. Yeyote atakuwa na nafasi kubwa ya kupata matokeo kulingana na maandalizi ya kila mmoja.