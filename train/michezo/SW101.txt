 MAKAMU wa pili wa Rais wa Zanzibar, Balozi Seif Idd amevihimiza vyombo vya ulinzi na usalama nchini kurejesha ubora wao wa zamani kwa kuhakikisha wanaongoza kufanya vizuri katika michezo ya kitaifa na kimataifa.Kiongozi huyo aliyasema hayo mwishoni mwa wiki iliyopita Dar es Salaam kwenye ufunguzi wa mashindano ya Baraza la Michezo ya Majeshi Tanzania (BAMMATA) inayofanyika hadi Machi 9 mwaka huu. Alisema ana imani kupitia michuano hiyo ya Bammata, kiwango cha michezo katika nchi kitapanda na kurudia umaarufu waliojizolea miaka ya zamani. Sote tunaelewa wachezaji wazuri kitaifa na wawakilishi wetu kimataifa walikuwa wakitoka katika vyombo vya ulinzi na usalama. Hivyo, basi nawaomba msituangushe, na tuna matumaini makubwa mtapeperusha tena bendera ya nchi kimataifa,  alisema. Aliongeza,  Kufanyika kwa michezo hii mwaka huu kunatupa faraja na kwa kweli viongozi wenu wanastahili kupongezwa na wachezaji wote nchini,  alisema.Aliwataka wachezaji kutumia muda wao wa ziada kufanya mazoezi ili kutompa nafasi shetani kuyapeleka mawazo yao katika utumiaji wa dawa za kulevya, ulevi wa kupindukia, ujambazi na mengine yanayofanana na hayo. Pia, aliwaonya wachezaji kama wanataka kufanya vizuri kuacha kutumia vyakula vya makopo na badala yake kula vyakula vya asili vinavyosaidia kujenga mwili. Kwa upande wake, Waziri wa Ulinzi na Jeshi la Kujenga Taifa, Dk Hussein Mwinyi alimshukuru balozi huyo kwa kuipa kipaumbele michuano hiyo na kuja kushiriki katika ufunguzi.Aliwashukuru pia, wadhamini wa michuano hiyo na vyombo vya habari kwa kuwaunga mkono na kuwaomba waendelee na moyo huo ili kuendeleza na kudumisha michezo ya Majeshi. Naye Mkuu wa Majeshi ya Ulinzi nchini Jenerali Venance Mabeyo alisema wamedhamiria kuendeleza na kukuza michezo katika Majeshi kwa kuhakikisha wanafanya vizuri.Alisema changamoto iliyopo ni ushiriki wa timu hizo katika mashindano ya kitaifa na kimataifa kutofanya vizuri, ndio maana wanataka kutumia michuano hiyo ya Bammata kuibua vipaji. Mwenyekiti wa Bammata, Brigedia Jenerali Suleiman Mzee alisema mashindano hayo yameshirikisha timu kutoka Jeshi la Ulinzi la Wananchi wa Tanzania, Vikosi vya Serikali ya Mapinduzi Zanzibar, Jeshi la Polisi, Jeshi la Kujenga Taifa, Idara ya Uhamiaji, Magereza na Zimamoto. Alisema uendeshaji wa mashindano hayo unakabiliwa na changamoto ya bajeti kwani yanatakiwa kufanyika kila mwaka lakini miaka mingine hushindwa kutokana na hali hiyo.