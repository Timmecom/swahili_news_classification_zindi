 MATOKEO ya mechi za timu za kundi D katika michuano ya Ligi ya Mabingwa Afrika mwishoni mwa wiki hii, yamezidi kufanya ugumu na sasa kila timu ina nafasi ya kufuzu hatua ya robo fainali. Kila kundi katika hatua hiyo ya makundi linatoa timu mbili zitakazocheza robo fainali.Kabla ya mechi za juzi, Al Ahly ilikuwa ikiongoza kwa kufikisha pointi saba, ikifuatiwa na Simba yenye pointi sita, JS Saoura yenye pointi tano na Vita ikishika mkia kwa kujikusanyia pointi nne. Lakini hali ilikuwa tofauti baada ya mechi za mwishoni mwa wiki iliyopita baada ya Vita kuifunga Ahly na Saoura kuifunga Simba. Msimamo ulivyo kwa sasa, Saoura ndio ipo kileleni kwa pointi nane, ikifuatiwa na Ahly na Vita zenye pointi saba kila moja na Simba ikishika mkia kwa pointi zake sita.Mechi za mwisho zinatarajiwa kuchezwa mwishoni mwa wiki hii ambapo Simba itakuwa nyumbani kuikaribisha Vita, na Ahly atakuwa nyumbani kumaliza na Saoura. Hapo ndipo kwenye ugumu, kwani Simba anatakiwa kushinda mechi yake dhidi ya Vita huku akiomba mechi kati ya Ahly na Saoura mmoja isiishe kwa sare bali mmoja ashinde. Kwa hesabu zilivyo, Simba akishinda atafikisha pointi tisa zitakazomvusha robo fainali endapo tu matokeo ya mechi ya Ahly hayatakuwa sare.Akizungumzia mchezaji wa mwishoni mwa wiki hii dhidi ya Vita, Ofisa habari wa Simba Haji Manara alisema wamejipanga kutumia maarifa yoyote kuhakikisha wanashinda mchezo huo ili wakate tiketi ya kutinga robo fainali.   Baada ya mchezo wetu wa juzi (Jumamosi iliyopita) kikosi kinatarajiwa kuondoka leo (Algeria- jana) kwa ndege watalala Dubai na kisha kuwasili Dar es Salaam leo mchana na moja kwa moja wataingia kambini kujiandaa na mchezo dhidi ya Vita,  alisema Manara.