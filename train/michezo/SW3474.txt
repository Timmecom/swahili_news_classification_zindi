 TIMU ya taifa ya Vijana chini ya umri wa miaka 17, Serengeti Boys leo inashuka dimbani dhidi ya Uturuki kusaka ushindi, katika mchezo wa mwisho wa makundi, michuano ya Uefa Assist inayoendelea Uturuki. Huo ni mchezo wa tatu, baada ya kucheza miwili, kushinda mmoja dhidi ya Australia mabao 3-2 na kupoteza mmoja dhidi ya Guinea bao 1-0.Aidha, Uturuki walianza vyema michuano hiyo baada ya kuwafunga Australia mchezo wa kwanza mabao 4-1. Mchezo huo huenda ukawa mgumu kwa pande zote mbili na hasa Serengeti inahitaji matokeo mazuri kujihakikishia nafasi ya kusonga mbele kwa hatua inayofuata. Kocha wa Serengeti, Oscar Mirambo alisema kila mchezo hufanya tathmini kutambua mapungufu yao na amekuwa akijaribu kurekebisha ili kupata matokeo mazuri. Kila tunapocheza kuna changamoto naziona na kuzifanyia kazi kulingana na timu tunayocheza nayo, naamini jinsi tunavyoendelea mambo yatakuwa sawa, kwasababu tunaendelea kujifunza,  alisema. Serengeti inayatumia mashindano hayo kujiandaa na fainali za vijana za Afrika (Afcon) zitakazofanyika nchini mwezi ujao. Timu nyingine za Afrika zilizoshiriki michuano hiyo maalumu kwa ajili ya maandalizi ya Afcon 2019 ni Cameroon, Uganda, Guinea, Morocco, Nigeria, Senegal na Angola. Kwa upande wa Asia, Australia ndio mwakilishi wao na Ulaya zikiwakilishwa na Belarus, Montenegro na Uturuki kwenye michuano hiyo maalum.