 MSHAMBULIAJI wa Simba, John Bocco, amechaguliwa kuwa mchezaji bora wa Aprili wa Ligi Kuu Tanzania Bara msimu wa 2018/2019.Ofisa Habari wa Shirikisho la Soka Tanzania (TFF), Cliford Ndimbo amesema Bocco ametwaa tuzo hiyo baada ya kuwashinda Emmanuel Okwi wa Simba na Heritier Makambo wa Yanga alioingia nao fainali. Kwa mwezi Aprili, Simba ilicheza michezo sita ikashinda mitano na kupoteza mmoja, ambapo Bocco alitoa mchango mkubwa kwa timu yake akifunga mabao matatu na kuifanya Simba ipande hadi nafasi ya pili ikitoka ya tatu iliyokuwepo mwezi uliopita,  alisema Ndimbo.Pia alisema kwa upande wa Makambo aliiongoza Yanga iliyocheza michezo mitano ikishinda mitatu, sare mmoja na kupoteza mmoja, ambapo alifunga mabao matatu na alikuwa na mchango mkubwa katika mafanikio ya Yanga kuendelea kubaki nafasi ya kwanza mwezi huo, wakati Okwi alifunga pia mabao matatu na alikuwa chachu ya mafanikio ya Simba.Pia Kamati ya Tuzo, imemchagua Kocha Mkuu wa Simba, Patrick Aussems kuwa kocha bora wa mwezi Aprili akiwashinda kocha Mkuu wa Azam, Abdul Mingange na Kocha Mkuu wa Yanga, Mwinyi Zahera.Aussems ameifanya Simba iendelee kung ara katika ligi, ambapo kwa mwezi huo ilishinda michezo mitano na kupoteza mmoja ikipanda kutoka nafasi ya tatu hadi ya pili, wakati Mingane aliiongoza Azam kushinda michezo mitatu, sare mmoja na kupoteza mmoja, lakini timu hiyo imeshuka kutoka nafasi ya tatu hadi ya pili.Kwa upande wa Zahera timu yake ilicheza michezo mitano ikishinda mitatu, sare mmoja na kupoteza mchezo mmoja ikiendelea kubaki kileleni mwa msimamo wa Ligi Kuu Tanzania Bara inayoshirikisha timu 20.Timu nyingi kwa mwezi huo ukiacha Simba, Yanga na Azam zilicheza mechi chache.