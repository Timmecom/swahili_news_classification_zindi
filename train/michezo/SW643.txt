 MKUU wa Chuo cha Kumbukumbu ya Mwalimu Nyerere, jijini Dar es Salaam, Profesa Shadrack Mwakalila amesema pamoja kutibitika kuwa michezo ni afya lakini pia ni sehemu ya kujenga umoja, mshikamano na kuleta ari mpya katika kazi. Mwakalila alisema hayo wakati anafungua bonanza la michezo kwa mwaka 2020 kwa watumishi wa chuo hicho ambapo alisisitiza kuwa michezo inaondoa misongo ya mawazo, inaburudisha, na kuleta afya ya kimwili na kiroho. Pia alisema michezo inaondoa ni dawa ya kulinda umoja mahali pa kazi hivyo aliwaasa watumishi chuoni hapo kuendelea kudumisha michezo ili waendelee kuwa wamoja. Mkuu huyo wa chuo pia aliahidi kuboresha viwanja vyote vya michezo vilivyopo chuoni hapo ili viwe na hadhi ya kitaifa na kimataifa.Naye Mwenyekiti wa kamati ya michezo chuoni hapo Justine Kavindi alishauri uongozi wa chuo kuhakikisha michezo inayofanyika katika kampasi ya kivukoni ifanyike katika kampasi ya Karume Zanzibar kwa lengo la kuleta umoja na kuimarisha afya.Michezo iliyochezwa katika bonanza hilo ni pamoja na Mpira wa miguu, mpira wa pete, mchezo wa bao, mchezo drafti, karata, mchezo wa riadha, na kuvuta kamba ambapo washindi katika timu zote hizo watazawadiwa zawadi mbalimbali ikiwemo mbuzi kwa mshindi wa kwanza katika kila timu.