 KIPA wa Simba na timu ya taifa, Taifa Stars, Aishi Manula, amesema Benno Kakolanya hakwenda Simba kushindana naye ila kushirikiana kuifikisha klabu hiyo inapotaka kufika.Kakolanya amejiunga Simba SC msimu huu akitokea Yanga, hivyo kwa sasa makipa wa Simba ni Manula, Kakolanya na Ali Salim. Manula amesema jijini Dar es Salaam jana kuwa, Kakolanya ni kipa mzuri na amekwenda Simba waunganishe nguvu ili klabu hiyo ifanikiwe. Kwa hiyo ujio wa Benny ni kitu kizuri na utaongeza nguvu kwenye timu yetu,  alisema kijana huyo aliyejiunga Simba akitokea Azam FC takriban misimu miwili iliyopita.Alisema anafurahi pia kuwa na Juma Kaseja Taifa Stars kwa kuwa miaka ya nyuma alimpa mbinu za kuwa kipa mzuri na sasa wapo pamoja. Kaseja aliyekuwa Tanzania one miaka iliyopita, ameitwa tena kwenye kikosi cha Stars hivi karibuni na kufanya vizuri kwenye mechi zote mbili za kuwania kufuzu fainali za Kombe la Mataifa Afrika, Afcon. Aliyasema hayo alipohojiwa kwenye kipindi cha Leo Tena cha kituo cha radio Clouds FM kinachomilikiwa na Clouds Media Group.Manula alisema, wakati Taifa Stars ikifundishwa na kocha Kim Poulsen, alikuwa akimuita ajifunze kwa aliowakuta ili awe kipa Taifa Stars baadaye. Miongoni mwa makipa wa Taifa Stars wakati huo alikuwa Kaseja. Kwa hiyo leo hii mimi nakuwa na Kaseja kwangu mimi naona ni furaha, ni faraja kwa sababu ni mtu ambaye alikuwa ananifundisha leo hii nacheza nae, nashindana nae kwenye nafasi,  alisema na kuongeza kuwa, anaamini Kaseja naye anafurahi kuwa naye Taifa Stars.Manula amemshukuru Mungu kwa kupata bahati ya kufundishwa na Kaseja na kwamba, miongoni mwa vitu alivyomfundisha ni namna ya kudaka mpira na kutoa pasi uwanjani. Amesema amekuwa na Kaseja kwa muda mrefu na hadi sasa wanakutana na kushauriana mambo mbalimbali na kwamba bado anajifunza kwa kipa huyo wa KMC. Yaani kumuona Kaseja timu ya taifa kwangu najisikia faraja kwa sababu ukimzungumzia Kaseja kwenye nchi hii ni golikipa ambaye kafanya mambo makubwa sana...ninapopata muda tunakaa pamoja tunapiga stori ananiambia vipi mdogo wangu bwana labda kuna siku ulicheza mechi, labda usikate tamaa, ongeza juhudi hivi,  alisema.Manula alisema alikuwa akicheza kwa presha kubwa alipokuwa Azam FC kuliko Simba na kwa sasa amekomaa.