 RAIS wa Shirikisho la Soka la Afrika (Caf), Ahmad Ahmad amekamatwa jana asubuhi jijini Paris, Ufaransa akituhumiwa kwa rushwa, kwa mujibu wa taarifa kutoka vyanzo mbalimbali.Gazeti la kila wiki la Afrika la Jeune Afrique lilidai kuwa rais huyo wa Caf alikuwa akiishi jijini Paris katika hoteli moja wakati akihudhuria Mkutano Mkuu wa Uchaguzi wa Shirikisho la Kimataifa la Soka, Fifa.Wakati taarifa hizo zikiwa bado hazitawekwa wazi, inadaiwa kuwa Ahmad mwenye umri wa miaka 59 alikamatwa kutokana na tuhuma zinazohusu rushwa kutoka katika kampuni moja.Rais wa Caf Ahmad alikamatwa jana asubuhi majira ya saa 2:30 katika hoteli ya Berri Hotel jijini Paris, Ufaransa kwa mujibu wa taarifa za vyombo mbalimbali vya habari. Kukamatwa huko kunahusishwa na suala la mkataba wa Puma, ambao unaipendelea kampuni nyingine.Kwa mujibu wa ripoti Ahmad alisaini mkataba unaonufaisha kampuni ya Technical Steel, ambao bosi wao mmoja alisema alilipa kiasi cha Euro 739 000 kwa Rais huyo wa Caf ili kufanikisha mpango huo. Inaelezwa kuwa kesi hiyo inayomhusu Ahmad itasikilizwa na ofisi kuu dhidi ya rushwa.