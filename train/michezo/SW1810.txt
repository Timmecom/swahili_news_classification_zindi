 Nuh, ambaye mara zote amekuwa akiimba nyimbo za mapenzi, amesema nyimbo zote anazoimba huwa zinaendana na historia yake ya kweli kwenye mapenzi.Akizungumza kwenye mahojiano maalumu juzi, Nuh alisema kwamba sio pamoja na uwepo wa wimbo wa Jike Shupa lakini tayari ameimba wimbo mwingine unaitwa Upofu ambao unaendana na historia yake."Sio mara ya kwanza kuimba juu ya mahusiano yangu yaliyopita ukiacha wimbo wa Jike Shupa na sasa nimeimba wimbo mwingine unaoitwa Upofu ambao ndani ya wimbo huo nimeimba yaliyonitokea kwa aliyekuwa mke wangu na mama mtoto wangu Nawal,alisema Nuh.Akifafanua zaidi Nuh alisema, yeye sio msiri na hawezi kukaa na kitu kinachomuumiza moyo, lazima akiweke wazi ili abaki na amani, lakini pia hutumia nafasi hiyo kuelimisha wale ambao wanamuangalia yeye kama mfano ili wajifunze kutoka kwake.Mkali huyo pia amewaomba mashabiki zake kuendelea kumpatia sapoti katika muziki wake na kufuatilia nyimbo zake huku akisisitiza kwamba nyimbo zake zote ameimba historia yake ya kweli na ni mambo tu ambayo yanaweza kumtokea mtu yeyote.Nuh alikuwa kwenye uhusiano wa kimapenzi na msanii Zuwena Mohamed  Shilole  na walipoachana ndipo alipomtungia wimbo wa Jike Shupa.Alipoachana na Shilole, alifunga ndoa na Nawal waliyepata naye mtoto mmoja wa kike, lakini ndoa yao imekuwa na mikwaruzano ya hapa na pale, na hivi karibuni wanadaiwa kuachana.