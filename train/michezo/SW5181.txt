 UCHAGUZI Mkuu wa Yanga unatarajiwa kufanyika Aprili 28, huku klabu hiyo ikiongozwa na kamati za muda baada ya viongozi wake wawili kujiuzulu jana.Mwenyekiti wa Baraza la Wadhamini wa Klabu ya Yanga, George Mkuchika alisema jana kuwa tarehe hiyo ya uchaguzi wataiwasilisha kwa Shirikisho la Soka Tanzania (TFF) ili kupata ridhaa. Alisema wameunda kamati mbili, moja itakuwa na watu saba, ambayo itakuwa na jukumu la kuisimamia timu katika mashindano mbalimbali, huku kamati nyingine ya watu 10 itakuwa na jukumu la kusimamia mchakato mzima wa uchaguzi wa klabu hiyo.Kamati ya usimamizi wa timu inaongozwa na Lucas Mashauri ambaye ni mwenyekiti wakati makamu wake ni Said Ntimizi wakati wajumbe ni Hussein Ndama, Samuel Lukumay na Hussein Nyika, ambao mapema jana walitangaza kujiuzulu, na Maulid Kitenge na Mosses Katabaro. Kamati ya kusimamia uchaguzi inaundwa na mwenyekiti Samuel Mapande wakati baadhi ya wajumbe ni Daniel Mlelwa, Mustafa Nagali, Geofrey Mapunda, Samuel Mangesho, Issa Gavu, Venance Mwamoto, Seif Gulamali na Dastun Kitandula.Alisema kuwa wanachama wasiwe na wasiwasi kwani uchaguzi huo utasimamiwa na wana Yanga wenyewe na TFF wameshakubali kuhusu hilo. Alisema kuwa dirisha la kuchukua fomu limefunguliwa rasmi na zitatolewa klabuni, ambapo wale waliochukua fomu watalazimika kuchukua bila malipo yoyote ya ziada. Mjumbe mwingine wa Bodi ya Wadhamini, Mama Fatuma Karume aliwataka vijana, wanawake na wanaume kujitokeza kwa wingi kuchukua fomu kwa ajili ya kuwania nafasi mbalimbali za uongozi.Awali kabla ya kutangaza kamati hiyo, Lukumay na Nyika waliungana na wenzao wawili, Siza Lyimo na Thobias Lingalangala waliojiuzulu tangu wiki iliyopita, huku wakiziacha mali za klabu pamoja na usimamizi wa timu chini ya Baraza la Udhamini. Wakizungumza na waandishi wa habari jana kwenye Ofisi za Makao Makuu ya Klabu hiyo Jangwani, walisema wameamua kuungana na wengine waliojiuzulu kwa vipindi tofauti kupisha uchaguzi mkuu unaotarajiwa kufanyika baadaye mwaka huu.MAPATO Katika hatua nyingine Mratibu wa Yanga, Hafidh Salehe alitangaza mapato waliyokusanya tangu kutangazwa kwa kampeni ya kuhamasisha uchangiaji ni zaidi ya Sh milioni 60, ambazo zimehifadhiwa katika Benki ya CRDB na nyingine zipo kwenye simu kupitia huduma ya Mpesa na Tigo Pesa na kuomba wanachama kuendelea kuchangia timu.Alisema zile fedha zinazochangishwa kwenye mechi mbalimbali haziingii katika akaunti hiyo bali hutumika kuwapa wachezaji kama bonasi. SAFARI YA MWANZA Kikosi cha wachezaji 20 cha Yanga kinatarajiwa kuondoka leo alfajiri kuifuata Alliance kwa ajili ya mchezo wa Kombe la FA utakaochezwa Jumamosi, huku wachezaji sita wakibaki kutokana na majeruhi na sababu nyingine.Kwa mujibu wa Ofisa Habari wa Yanga, Dismas Ten, wachezaji hao ni Abdallah Shaibu anayetumikia adhabu ya TFF, Juma Abdul, Mwinyi Haji, Juma Mahadhi, Mohamed Issa  Banka  majeruhi na Ramadhan Kabwili anatumikia kikosi cha taifa cha vijana Ngorongoro Heroes.