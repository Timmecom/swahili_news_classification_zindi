 MAKAMU wa Rais, Samia Suluhu Hassan amekusanya Sh milioni 370 katika harambee ya kuichangia timu ya taifa ya soka ya Tanzania  Taifa Stars   iliyofanyika jana, huku akihimiza fedha hizo zitumike kama zilivyokusudiwa.Katika harambee hiyo iliyofanyika kwenye Hoteli ya Serena, ilihudhuriwa na wadau mbalimbali zikiwamo kampuni, benki na taasisi, ambapo Samia kwa upande wake alichangia Sh milioni 5 na kutoa Sh laki moja kwa ajili ya jezi ya msanii mtoto anayeitwa Mai. Taifa Stars iko Misri kushiriki fainali za 32 za Mataifa ya Afrika (Afcon 2019) zitakazoanza Juni 21 hadi Julai 19.Akizungumza kwenye harambee hiyo, Samia alisema bado kuna nafasi ya kuchangia na kuwahimiza watu kuendelea kupitia namba za akaunti zilizotangazwa ili kufikia lengo la Sh bilioni 1.  Zoezi letu la kuchangia limetusogeza mbele, niwashukuru wote walioshiriki na kuwaomba Watanzania waendelee kwa sababu zoezi ni endelevu, naamini wakichangia wote tutafika nusu ya lengo,  alisema.Mama Samia alisema sababu ya kuomba watu kuchangia ni kwa vile walikuwa hawajaiweka kwenye bajeti ya serikali na kwa kuwa ni timu ya wananchi ndio maana wamerudisha suala hilo kwao. Aliwataka Shirikisho la Soka Tanzania (TFF) kutumia fedha hizo kwa umakini na kutopeleka watu wasio na kazi kwenye fainali hizo, akitoa mfano wa kamati ya ufundi ya watu 20 ambao sio wahusika.Kwa upande wake, Waziri wa Habari, Utamaduni, Sanaa na Michezo, Dk Harrison Mwakyembe alisema wanachopigania ni motisha kwa wachezaji kuhakikisha wanafanya vizuri katika fainali za Afrika zinazotarajiwa kuanza leo. Alitaja namba za kuchangia kupitia CRDB 01J1019956700 ya TFF, M-Pesa namba 5595298 na NBC 0111010009781.Mkuu wa Mkoa wa Dar es Salaam, Paul Makonda ambaye ni Mwenyekiti wa Kamati ya Hamasa ya Taifa Stars alisema morali ndio kitu pekee wanachohitaji timu ya taifa, wakiamini Watanzania wako nyuma yao na kuwashukuru wale wote walioshiriki kuchangia.Makonda pia, ameahidi kuwapa kiwanja cha ekari 15 TFF kwa ajili ya ujenzi wa viwanja na madarasa ya kufundishia soka na kituo kikubwa cha soka ili ifike mahali timu kutoka nje zivutiwe kuja kuweka kambi nchini na kuongeza mapato.Mmoja wa wadau wakubwa wa soka nchini, Benki ya KCB imesema imeamua kuunga mkono jitihada hizo za uchangiaji ili kuhakikisha Taifa Stars inafanya vizuri katika fainali hizo za Afrika, huku ikiahidi kuendelea kuonesha ushirikiano iwapo timu itafanikiwa kufika fainali.kizungumza kwenye harambee hiyo Mkuu wa Masoko, Mawasiliano na Uhusiano wa KCB, Christina Manyenye alisema huu ni mwaka wa tatu wamekuwa wakiunga mkono soka la Tanzania kuanzia kwenye ligi na sasa timu ya taifa ili kusaidia kuibua vipaji. Sisi tumechangia jumla Sh milioni 11.5 ikiwa ni mchango wa Sh milioni 10 na jezi ya Mama Samia Sh milioni 1.5, kila inapotokea kusaidia michezo tutafanya hivyo, tunawaombea Taifa Stars wafanye vizuri,  alisema. Baadhi ya wadau wengine akiwemo Azim Dewji aliahidi kuchangia fedha kila hatua timu itakayofika.