 Mchezo huo unatarajiwa kuchezwa kuanzia saa 2:00 usiku.Ni mchezo mgumu na muhimu kwa timu zote kushinda kwani atakayepata matokeo mazuri ndiye atakayesonga mbele hatua ya nusu fainali. Azam Complex inapewa nafasi ya kusonga mbele kutokana na sababu zifuatazo.Mara nyingi inapocheza kwenye uwanja wa nyumbani hupata matokeo mazuri lakini pia, timu hiyo bado ipo kwenye kiwango bora kwani ipo kwenye mbio za ubingwa wa ligi.Kadhalika, Mtibwa Sugar ina nafasi kutokana na kwamba ni timu isiyotabirika kwani mwanzoni mwa msimu huu raundi ya kwanza walionekana wako vizuri kiasi cha kuzitisha timu kubwa ingawa baadaye walikuja kuanguka na kushuka.Ikumbukwe kuwa katika mchezo wa raundi ya kwanza timu hizo zilitoka sare ya bao 1-1.Hivyo, yeyote ana nafasi kutokana na namna atakavyojiandaa.Katika mechi sita tofauti kwa kujumuisha ligi na FA kwa timu zote, kati ya hizo kwa upande wa Azam imeshinda nne na kupata sare mbili huku Mtibwa kwa idadi hiyo ya mechi, ikishinda mchezo mmoja pekee, ikifungwa nne na kupata sare moja.Kwa kutizama matokeo hayo inaonesha ni jinsi gani Azam wako vizuri kuliko Mtibwa ingawa hata hivyo, dakika 90 ndizo zinazoweza kutoa mshindi. Mchezo mwingine utakaochezwa leo ni Tanzania Prisons wakiikaribisha JKT Tanzania kwenye uwanja wa Sokoine, jijini Mbeya.Prisons wana nafasi ya kusonga mbele kwa maana kama wataweza kutumia uwanja wa nyumbani vizuri lakini pia, ni miongoni mwa timu zilizoonesha kiwango bora msimu huu ikiwa inashika nafasi ya nne kwenye msimamo wa ligi.Hata JKT ina nafasi ya kufanya vizuri kwani ina kocha mzoefu wa ligi, Bakari Shime ambaye aliiongoza timu hiyo kupanda Ligi Kuu msimu huu ikiwa ni miongoni mwa timu zilizotikisa Daraja la Kwanza msimu huu.