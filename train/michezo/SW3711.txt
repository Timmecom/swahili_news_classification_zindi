 KOCHA wa Simba, Patrick Aussems amesema mchezo wao ujao wa Ligi Kuu dhidi ya Azam FC hautakuwa rahisi, kwani wanalambalamba hao ni miongoni mwa timu Bora Tanzania. Mchezo huo unatarajiwa kuchezwa Jumatano kwenye Uwanja wa Taifa, Dar es Salaam ikiwa ni mara ya pili msimu huu baada ya kukutana kwenye mchezo wa Ngao ya Jamii na Simba kushinda 4-2.Akizungumza na gazeti hili baada ya kurejea kutoka Kigoma, Aussems alisema anawaheshimu wapinzani wake na hatowabeza kwa sababu lolote linaweza kutokea. Niliwaona Azam FC tangu msimu uliopita ni miongoni mwa timu nzuri za Tanzania, katika mpira hakuna mchezo rahisi, lakini tunajiandaa kupata matokeo mazuri tukijua ni wapinzani wa aina gani,  alisema.Wekundu hao walitumia vyema mapumziko wa kalenda ya Fifa katika kujiimarisha kwa michezo mitatu ya kirafiki ambapo walishinda miwili na kupata sare moja. Walishinda dhidi ya Bandari ya Kenya bao 1-0 uliochezwa kwenye Uwanja wa Taifa, Dar es Salaam, dhidi ya timu ya Daraja la Kwanza Mashujaa bao 1-0 na suluhu dhidi ya Aigle Noir yote ikichezwa kwenye uwanja wa Tanganyika Kigoma.Kocha huyo alisema michezo hiyo ya maandalizi haikuwa na umuhimu kwa kutazama matokeo waliyopata, bali kuwapa nafasi baadhi ya wachezaji waliotoka majeruhi waweze kuimarika. Simba ndiye kinara wa ligi ikiwa imecheza michezo minne na kushinda yote ikiongoza kwa pointi 12 huku wapinzani wao Azam FC wakishika nafasi ya pili kwa pointi tisa baada ya kushinda michezo mitatu.