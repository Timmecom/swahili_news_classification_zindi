 MABINGWA watetezi wa Ligi Kuu Tanzania Bara Simba, leo wanakabiliwa na mtihani mgumu wa kusaka pointi tatu muhimu dhidi ya Coastal Union kwenye mchezo wa utakaofanyika kwenye Uwanja wa Uhuru, Dar es Salaam.Simba inayoongoza ligi hiyo kwa pointi 44 ikiwa ni tofauti ya pointi nane dhidi ya Azam FC wanaowafutia kimya kimya kwa jumla ya pointi 36 baada ya wote kucheza michezo 17, hivyo wanahitaji ushindi ili kutanua uwiano huo. Wekundu hao wanaingia kwenye mechi hiyo wakiwa na jukumu la kuendeleza ubabe wa kushinda michezo ya nyumbani kwani ndani ya michezo waliyokwisha cheza hawajawai kupoteza nyumbani, wanakutana na Coastal wanaoshika nafasi ya tatu baada ya kucheza michezo sawa na Simba lakini wakiwa na pointi 30. Simba wanaingia kwenye mchezo huo wakiwa na morali ya hali ya juu ya kutafuta matokeo baada ya kutoka kushinda kwa tabu mchezo uliopita dhidi ya Namungo FC kwa mabao 3-2, huku wakikutana na Coastal waliotoka sare ya kufungana bao 1-1 mechi iliyopita dhidi ya Biashara United. Kwa msimu uliopita, Simba walionekana kufanikiwa kuzoa pointi zote sita kutoka kwa Coastal Union, ambapo mchezo wa raundi ya kwanza walipokutana kwenye Uwanja huo, Simba waliibuka na ushindi wa mabao 8-1 na mechi ya mzunguko wa pili, Coastal walifungwa mabao 2-1 kwenye Uwanja wa CCM Mkwakwani Tanga. Rekodi hizo zinaonekana kuwabeba Simba kiasi cha kupewa asilimia kubwa ya kuibuka na ushindi kwenye mchezo huo, lakini lolote linaweza kutokea kwani Coastal wanaweza kupindua meza kibabe. Coastal UInion licha ya kutoka sare mechi iliyopita ni miongoni mwa timu zenye kutoa upinzani mkubwa katika Ligi Kuu Tanzania bara, ambapo michezo yake minne iliyopita, ilishinda dhidi ya Kagera Sugar, Tanzania Prisons, Mbeya City na Azam FC. Kuelekea kwenye mchezo huo, kocha wa Simba Sven Vandenbroeck anatarajia kufanya mabadiliko kidogo ya kikosi chake kuelekea kwenye mchezo huo ni kuhakikisha wanapata matokeo mazuri. Alisema kinachomfanya kufanya mabadiliko hayo ni kutokana na baadhi ya wachezaji wake walicheza taratibu mchezo uliopita dhidi ya Namungo na kusababisha kupata bao la ushindi dakika za mwisho. Nafikiria kufanya mabadiliko kidogo ya kikosi na mabadiliko haya yanatokana na baadhi ya wachezaji wangu kucheza taratibu sana na wakati mwingine hali hiyo inawapa faida wapinzani kutushambulia wanavyotata,  alisema Sven.Michezo mingine sita ya ligi hiyo inatarajiwa kuendelea kuchezwa kwenye viwanja tofauti, ambapo Kagera Sugar itakuwa mwenyeji kwenye Uwanja wa Kaitaba Bukoba kuwakaribisha Singida United na Ndanda FC watawakabili Alliance FC mechi itakayofanyika Nangwanda Sijaona Mtwara.Wakati huo Namungo itakuwa mwenyeji kwenye Uwanja wa Majaliwa kuwakaribisha Mbao FC na Biashara United wakiwa dimba la Karume wataumana dhidi ya Mwadui FC. Mechi zingine Ruvu Shooting watatoana jasho na Lipuli FC kwenye Uwanja wa Isamuhyo wakati Tanzania Prisons katika uwanja wa kumbukumbu ya Sokoine Mbeya watawakaribisha KMC.  