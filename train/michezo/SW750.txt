 YANGA imeendeleza wimbi la ushindi kwenye Ligi Kuu Soka Tanzania Bara, baada ya jana kuifunga Ruvu Shooting mabao 3-2 kwenye Uwanja wa Taifa Dar es Salaam. Matokeo hayo yanaifanya Yanga kuendelea kujikita kileleni mwa msimamo wa ligi kwa kufikisha pointi 44 baada ya kucheza michezo 16. Azam inashika nafasi ya pili ikiwa na pointi 40 kwa michezo 16 na Simba inashika nafasi ya tatu ikiwa na pointi 27 baada ya kucheza michezo 12.Shujaa wa Yanga kwenye mchezo wa jana alikuwa mshambuliaji Heritier Makambo aliyefunga kwa kichwa akiunganisha mpira wa adhabu ndogo uliopigwa na Ibrahim Ajib dakika za nyongeza za mchezo huo.Yanga walitangulia kufunga kwa bao la Amis Tambwe dakika ya 11 akimalizia mpira hafifu uliopigwa na Heritier Makambo aliyepata krosi nzuri ya Paul Godfrey. Ruvu Shooting walisawazisha kupitia kwa Fully Zulu Maganga dakika ya 31.Feisal Salum aliifungia Yanga bao la pili dakika ya 78 kwa shuti kali nje ya eneo la penalti na kumshinda kipa wa Ruvu, Abdallah Rashid. Said Dilunga aliifungia Ruvu Shooting bao la penalti dakika ya 83 baada ya Amis Tambwe kuunawa mpira kwenye eneo la hatari.Huku ikidhaniwa mchezo huo ungemalizika kwa sare, Heritier Makambo alifunga kwa kichwa akiunganisha mpira wa adhabu ndogo uliopigwa na Ibrahim Ajib baada ya beki Paul Godfrey kufanyiwa madhambi nje kidogo ya eneo la hatari.