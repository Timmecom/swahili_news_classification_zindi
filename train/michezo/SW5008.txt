 MABINGWA watetezi wa Ligi Kuu soka Tanzania Bara, Simba wanatarajiwa kushuka dimbani leo kuwakaribisha Mtibwa Sugar katika mchezo utakaochezwa kwenye dimba la Uhuru jijini Dar es Salaam. Huo ni mchezo wa pili tangu kuanza kwa ligi msimu huu, Simba ikijivunia pointi tatu baada ya kushinda mchezo wa kwanza dhidi ya JKT Tanzania kwa mabao 3-1, huku Mtibwa ikipoteza ugenini dhidi ya Lipuli ya Iringa kwa kufungwa mabao 3-1. Msimu uliopita, Mtibwa Sugar haikuweza kut amba kwa Simba baada ya kuvuna jumla ya pointi nne, ikitoka sare tasa ya 0-0 kwenye Uwanja wa Jamhuri na kushinda 3-0 Taifa.Simba inakutana na Mtibwa ambayo itakuwa chini ya kocha msaidizi, Patrick Mwangata akiziba nafasi ya Kocha Mkuu, Zuberi Katwila mwenye majukumu na timu ya taifa ya vijana chini ya umri wa miaka 20. Akizungumzia mchezo huo Kocha wa Simba Patrick Aussems alisema wachezaji wake wote wako salama na tayari kwa mchezo huo. Wachezaji wote wamerudi wakiwa na tabasamu baada ya timu zao za taifa kufuzu, bado tutamkosa John Bocco na .Wilker Da Silva ambao ni majeruhi lakini tutakuwa na mshambuliaji mmoja Meddi Kagere, alisema.Alisema mchezo huo huenda ukawa mgumu kwasababu anaijua Mtibwa ni timu nzuri watakuja wakiwa wamejiandaa. Kwa upande wa Kocha wa Mtibwa Mwangata alisema jukumu alilopewa sio dogo la kuingoza timu yake hivyo, ni lazima wapambane kuhakikisha wanapata matokeo mazuri.Mtibwa itawakosa nyota wake Jaffar Kibaya na Juma Luizio walioko Misri kwa majaribio ya kucheza soka la kulipwa huku Shaban Nditi akiwa ni majeruhi.