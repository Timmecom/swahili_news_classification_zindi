 WAKAZI wa Dar es Salaam na mikoa ya jirani leo watashuhudia mechi ya watani wa jadi katika Ligi Kuu ya wanawake Simba Queens na Yanga Princess inayotarajiwa kuchezwa kwenye Uwanja wa Karume kuanzia saa 10:00 jioni.Mchezo huo wa Ligi Kuu ya soka la wanawake inayodhaminiwa na Serengeti Lite utakuwa wa pili kukutana baada ya mzunguko wa kwanza Simba Queens kuifunga Yanga Princess kwa mabao 7-0.Yanga Princess ambayo ina pointi 19 itakuwa na kazi ya kulipa kisasi cha kufungwa mchezo wa raundi ya kwanza na Simba Queens ambayo ina pointi 31, jambo ambalo linahitaji kudra za Mungu.Mchezo mwingine leo utazikutanisha Marsh Queens ya Mwanza ambao wataikaribisha Sisterz ya Kigoma katika Uwanja wa Nyamagana, JKT Queens wataialika Alliance Girls ya Mwanza katika Uwanja wa Isamuhyo Mbweni Dar es Salaam.Mlandizi Queens ya Pwani watacheza na Baobab ya Dodoma kwenye Uwanja wa Mabatini, Pwani na kesho Evergreen watacheza na Mapinduzi Queens ya Njombe katika Uwanja wa Karume, Dar es Salaam na Panama FC itacheza na Tanzanite ya Arusha katika Uwanja wa Samora Iringa.JKT Queens inaongoza ligi ikiwa na pointi 45, ikifuatiwa na Mlandizi Queens na Alliances Girls zenye pointi 32, Simba Queens ina pointi 31, Panama Queens ina pointi 29. Kigoma Sisterz ina pointi 23, Yanga Princess ina pointi 19, Tanzanite Queens na Baobab Queens zina pointi 13 kila moja, Marsh Queens ina pointi 10, Evergreen Queens na Mapinduzi Queens zina pointi tano kila moja.Wafungaji wanaoongoza ni Asha Rashid wa JKT Queens mwenye mabao 29, Fatuma Mustapha wa JKT Queens ana mabao 27, Aisha Khamis wa Alliance ana mabao 18, Stumai Abdallah wa JKT Queens 17, Asha Hamza wa Sisterz ana mabao 16, Dionisia Minja wa JKT Queens na Amina Ramadhan wa Simba wana mabao 14 kila mmoja.Bingwa wa msimu huu ataiwakilisha nchi katika mashindano ya klabu kwa nchi za Afrika Mashariki na Kati.