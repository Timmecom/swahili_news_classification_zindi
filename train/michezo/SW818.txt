 SERIKALI imevitaka vyuo kushindana kwa kutoa wahitimu wenye maarifa, waliopikwa na kuiva vizuri. Waziri wa Nchi, Ofisi ya Rais, Tawala za mikoa na serikali za mitaa (Tamisemi), Selemani Jafo alisema hayo juzi katika mahafali ya 11 ya Chuo cha Serikali za Mitaa Hombolo yaliyofanyika viwanja vya Magufuli chuoni hapo.Alisema ni vyema kutoa wataalamu waliopikwa vizuri waweze kulitumikia taifa kwa weledi kuinua mapato. Jafo alisema pia serikali itaendelea kutoa kipaumbele cha ajira kwa wahitimu wanaotoka chuoni hapo. Tulishatoa maelekezo wahitimu wanaotoka Hombolo wapewe fursa na kipaumbele cha ajira katika halmashauri wakiwemo watendaji wa vijiji, kata, wahasibu, utawala na kada nyingine,  alisema na aliwataka wahitimu hao kwenda kufanya kazi kwa weledi na uaminifu ili waweze kutangaza sifa njema ya chuo hicho. Wengi wenu mnakwenda kuajiriwa katika halmashauri, mkazitendee haki kwa kufanya kazi kwa bidii kukuza uwajibikaji  nimekuwa nikipokea sifa nyingi za wahitimu wa chuo hiki wanapofanya kazi nchini,  alisema.Alisema sheria, kanuni na taratibu za utumishi wa umma ziwe muongozo katika utendaji kazi wao wa kila siku wakafanye kazi kwa umakini mkubwa kuongeza wataalamu wenye weledi maendeleo ya taifa yaweze kufikiwa.Alizitaka halmashauri kutumia mfumo ulioboreshwa wa fursa ulioandaliwa na chuo hicho. Alisema mfumo huo utazisaidia halmashauri kupambana na vikwazo vya maendeleo na kutumia fursa zinazopatikana maeneo yao. Mkuu wa chuo hicho, Dk Mpamila Madale alisema kinatoa mafunzo ya muda mfupi, mrefu na kufanya tafiti na kuwa sasa chuo kina wanafunzi 7436 na ongezeko lao limesababisha uhaba wa madarasa ambapo mwaka huu wamejenga darasa moja la wanafunzi 504 kwa kutumia mapato ya ndani na ujenzi huo umetumia force account.Rais wa serikali ya wanafunzi chuoni hapo, Amani Kiswabi alitaka serikali kuboresha barabara kutoka Ihumwa hadi chuoni hapo ili iweze kupitika kwa urahisi. Alisema chuo hicho kina upungufu wa madarasa na mabweni. Wanafunzi walihitimu Astashahada ya Utawala Serikali za Mitaa, Uhasibu na Fedha Serikali za Mitaa, Ugavi na manunuzi, menejimenti ya rasilimali watu, utunzaji kumbukumbu na nyaraka na Astashahada ya maendeleo ya jamii.Wengine wamehitimu Shahada ya Utawala Serikali za Mitaa, Uhasibu na Fedha Serikali za Mitaa, Menejimenti ya Rasilimali watu, Maendeleo ya jamii, Ugavi na manunuzi na Stashahada ya Utunzaji wa Kumbukumbu 2019.