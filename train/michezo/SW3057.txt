 MFANYABIASHARA Maarufu Zanzibar, Mohammed Ibrahim Raza amesema anatarajia kuchukua fomu kuwania urais wa Chama Cha Soka Zanzibar (ZFA) Taifa wakati wa uchaguzi utakapowadia.Raza ametoa kauli hiyo alipokuwa akizungumza na waandishi wa habari mjini Unguja, hatua ambayo ameichukuwa baada ya kujiuzulu kwa rais aliyekuwa akishikilia nafasi hiyo, Ravia Idarous.Amesema kuwa ameweka nia yake hiyo hadharani ili kuweza kusaidiana na Rais wa nchi ambaye ameonesha nia nzuri ya kukuza na kuendelea michezo hapa visiwani.Alisema Dk Shein akisaidiwa na Makamu wake ameonesha nia nzuri katika hilo, lakini hivi sasa michezo imekuwa na changamoto kubwa na hali halisi ya michezo kiujumla, ambapo katika kipindi hicho cha wiki mbili walishuhudia mambo mengi kwa soka lao pamoja na ndani ya ZFA.Alisema kuwa Zanzibar kumekuwa na changamoto nyingi katika michezo ndani ya vyama vya michezo na klabu kwa ujumla vimekuwa katika hali ngumu kuanzia chini hadi Ligi Kuu, ambazo zinahitaji kupatiwa ufumbuzi.Hivyo alisema kuwa katika hali hiyo na alivyomuona rais na nia yake hiyo, na amekuwa akishirikiana naye katika mambo mengi ya michezo na kwa kuwa anaipenda michezo ametangaza nia hiyo ili kwenda sambamba na malengo ya Rais katika kukuza na kuendeleza michezo nchini. Kwa sababu nina uchungu na nchi, nina uchungu katika michezo, Nimeweka nia na itakapofika wakati wa kuchukua fomu, basi nitafanya hivyo bila kusita kwa ajili ya kuwani urais wa ZFA," alisema Raza.Alisema kuwa uwamuzi wake huo alionao ni kutaka kubadilisha soka na kurejesha historia ya Zanzibar katika michezo kama ambavyo ilivyokuwa katika miaka ya 1880.Alisema kuwa hilo linawezekana na kikubwa atakachotaka ni ushirikiano, kwani anaamini kuwa ndani ya chama hicho wapo viongozi wazuri atakaoshirikiana nao na kufanikiwa katika michezo. Kwanza utakapofika wakati wa kuchukua fomu ninachowaomba Wazanzibari wenzangu ni ushirikiano kutoka kwenu na naiomba taasisi inayosimamia uchaguzi ifanye haraka hasa kwa vile nafasi zipo wazi, tunataka kukuza michezo na pili nataka kumuunga mkono Rais wa Zanzibar,  alisema Raza ambaye pia aliwahi kuwa mshauri wa Rais katika mambo ya michezo katika awamu ya tano ya Rais Salmini Amour Juma.