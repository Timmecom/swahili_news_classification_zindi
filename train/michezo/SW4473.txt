 AZAM FC jana ilipata ushindi wa kwanza baada ya mechi tano kwa kuwachapa African Lyon Mabao 3-1 katika mchezo wa Ligi Kuu uliochezwa kwenye uwanja wa Uhuru Dar es Salaam jana.Ushindi huo ni wa pili tangu kutimuliwa na aliyekuwa kocha mkuu Hans van Pluijm na msaidizi wake Juma Mwambusi na nafasi zao kushikwa na makocha wa timu za vijana Abdul Mingange na Iddi Cheche.Mabao ya Azam katika mchezo huo yalifungwa na Obrey Chirwa,Mudathir Yahya huku Rolland Msonjo wa Lyon akiwazawadia bao la kujifunga. Lyon walipata bao lao la kufutia machozi kupitia kwa Baraka Jaffari.Ushindi huo umewafanya Azam kuendelea kushika nafasi ya pili kwenye msimamo wa ligi hiyo kwa kufikisha pointi 53 baada ya kucheza michezo 26 wakiwafukuzia vinara Yanga ambao wapo kileleni wakiwa na 61. Lyon wanaendelea kuburuza mkia kwenye msimamo wa ligi hiyo baada ya kufikisha pointi 21 wakishinda michezo minne, kufungwa 15 na kutoka sare michezo tisa.Katika mchezo huo uliokuwa na kasi mwanzo mwisho Azam walikuwa wa kwanza kuandika bao la uongozi dakika ya 6 kupitia kwa Chirwa akipokea pasi kutoka kwa Ramadhan Singano kabla ya Lyon kusawazisha dakika ya 15 kupitia kwa mchezaji wao Jaffari.Timu zote zilianza kipindi cha pili kwaa kufanya mabadiliko ambayo yaliinufaisha zaidi Azam waliopata bao la pili dakika ya 64 kupitia kwa Yahya aliyetumia vyema makosa ya mabeki wa Lyon kushindwa kuondosha mpira eneo la hatari. Dakika ya 89 Lyon walijifunga kupitia mchezaji Msonjo baada kutokea shambulizi la kushtukiza hali iliyofanya mchezaji huyo kukosa umakini na kujichanganya.