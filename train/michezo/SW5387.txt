 Akizungumza juzi usiku wakati wa hafla fupi ya kuwapongeza wachezaji, benchi la ufundi na viongozi walioiwezesha kupanda daraja, Binslum alisema kuwa ni kitu kisichowezekana Ligi Kuu nchini ikachezwa bila kuwepo kwa timu za Tanga, hasa Coastal Union."Haiwezekani Ligi Kuu ichezwe bila kuwa na timu ya Tanga, hasa timu yetu hii ya Coastal Union, wachezaji mmetunyanyua watu wa Tanga, tuna furaha kwa kila umuonaye, hongereni sana, wote mlioshiriki kwa njia moja au nyingine kuturudisha, tulipotoka," alisema Binslum.Jiji la Tanga, lilikuwa na timu tatu za African Sports, Mgambo na Coastal lakini zote zilishuka kwa pamoja katika msimu wa Ligi Kuu mwaka 2014/2015 na kuleta simanzi kwa wapenda soka mkoani hapa huku baadhi ya watu wakibeza hasa viongozi wa wanaosimamia soka kwamba wameshindwa kuongoza mchezo huo.Binslum alisema kazi iliyobaki sasa ni kuendeleza umoja ulirudi wakicheza Ligi Daraja la Kwanza (FDL) na kufanikiwa kuipandisha timu hiyo ili waweze kufanya vizuri na waepuke migogoro isiyokuwa na ulazima ambayo husababisha wafadhili kukimbia bila kuisaidia timu hiyo.Binslum alitumia muda huo kuwaeleza wanachama na viongozi waliohudhuria hafla hiyo suala la kampuni yake na udhamini wa klabu ya Mbeya City ya Jijini Mbeya ambapo baadhi ya watu walimlaumu kwa kufanya hivyo huku akiiacha timu hiyo hadi kushuka daraja."Coastal Union jivunieni mwenye mbwa, Mbeya City inaweza kutupwa na amini kwamba mambo ninayoyafanya kwa Coastal ni makubwa kuliko Mbeya City, ambao mwaka huu ndio mwisho wa mkataba wetu na wao, nitawashawishi wenzangu tuidhamini Coastal Union moja kwa moja," alisema Binslum na kushangiliwa kwa nguvu.Hata hivyo, Binslum alihadharisha wanachama na viongozi kwamba waepuke migogoro ya wao kwa wao kwa maslahi ya timu hiyo aliyoielezea kuwa na wanachama wengi popote pale nchini ukiziondoa Simba na Yanga ili kuwavutia wafanyabiashara ambao hawawezi kuwekeza katika klabu iliyokuwa na migogoro.Aliwataka viongozi wasilete vurugu kwa vile sasa wanachama na wapenzi wa timu hiyo wamechoshwa na migogoro na akawaeleza kwamba anavyoijua klabu hiyo wapo watakaojitokeza sasa wakati timu ikitaka kucheza Ligi Kuu.Akizungumza katika mkutano huo, Mkuu wa wilaya ya Tanga, Thobias Mwilapwa aliwashukuru viongozi waliojitoa kuiwezesha timu hiyo kucheza Ligi Kuu mwakani, hasa Waziri wa Afya, Jinsia, Wazee na Watoto, Ummy Mwalimu pamoja na Waziri wa Nchi Ofisi ya Makamo wa Rais Mazingira na Muungano, January Makamba.Mkuu huyo wa wilaya aliwata viongozi na wanachama wa timu hiyo kusahau yaliyopita na sasa waendeleze umoja ambao utaisaidia timu hiyo kufanya vizuri.