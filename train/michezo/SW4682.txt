 LIGI Kuu Tanzania Bara inatarajiwa kuingia siku ya pili leo kwa michezo minne kuchezwa katika miji ya Shinyanga na Dar es Salaam.Dar es Salaam, Yanga itakuwa mwenyeji wa Mtibwa Sugar kwenye Uwanja wa Taifa, mchezo unaotarajiwa kuanza saa 12:00 jioni, Azam FC itaialika Mbeya City katika Uwanja wa Chamazi, saa 2:00 usiku.JKT Tanzania itacheza na KMC katika Uwanja wa Meja Jenerali Michael Isamuhyo Mbweni, Dar es Salaam, na huku Shinyanga katika dimba la Kambarage, wenyeji Stand United watacheza na African Lyon.Katika mchezo wa Yanga itamkosa winga wake, Juma Mahadhi ambaye atakuwa nje kwa wiki mbili akiuguza jereha la goti baada ya kuumia katika mchezo wa Kombe la Shirikisho Afrika dhidi ya USM Alger kwenye Uwanja wa Taifa Dar es Salaam.Yanga ambayo msimu uliopita ilimaliza ligi ikiwa katika hali mbaya, leo inatarajia kuwatumia wachezaji wake wapya, Heritier Makambo na kipa mpya Mkongomani Nkizi Kindoki pamoja na wazawa, Deus Kaseke na Mrisho Ngassa.Azam FC, nayo itaanza kampeni ya kusaka taji la Ligi Kuu Tanzania Bara kwa kuivaa Mbeya City kesho ikiwa inajivunia rekodi ya kuwa timu pekee inayoanza kampeni ya kuwania taji la ligi msimu huu ikiwa haijafungwa katika mechi saba za mwisho za ligi ilizocheza nyumbani msimu uliopita.Kocha Hans Plujim na msaidizi wake Juma Mwambusi ambaye aliwahi kuifundisha Mbeya City ilipopanda Ligi Kuu na kuwa miongoni mwa timu zilizofanya vizuri inaweza ikawa nayo chachu ya ushindi.Mara ya mwisho Azam FC kupoteza mchezo wa nyumbani kwenye ligi, ilikuwa ni Januari 27, 2018 ilipofungwa na Yanga mabao 2-1, bao la Azam FC likifungwa na Shaaban Idd, aliyehamia Club Deportivo Tenerife ya Hispania. Azam FC inajivunia mabeki wapya Nickolas Wadada, Hassan Mwasapili, kiungo wake Mudathir Yahya, washambuliaji Tafadzwa Kutinyu, Danny Lyanga, Ditram Nchimbi na Donald Ngoma.JKT Tanzania ikiwa na wakongwe Mwinyi Kazimoto ambaye amerejea nyumbani akitoka Simba pamoja na Mohamed Fakhi aliyetoka Kagera Sugar itakuwa na kibarua mbele ya KMC ambayo inaongozwa na kipa Juma Kaseja na Yohana Mkomola pamoja na Masoud Abdallah.Ni mchezo ambao utakuwa wa aina yake kutokana na aina ya makocha wa timu hizo huku JKT Tanzania ikiongoza na Bakari Shime na KMC ikiongoza na Etiene Ndayiragije ambaye alikuwa anaifundisha Mbao FC msimu uliopita.Mzunguko wa pili unatarajiwa kuanza Agosti 25 na kumalizika Agosti 27 ambapo Jumamosi zitachezwa mechi nne, Jumapili zitachezwa mechi nne na Jumatatu zitachezwa mechi mbili.