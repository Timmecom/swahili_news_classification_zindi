 MASHINDANO ya wazi ya taifa ya riadha yatafanyika Desemba 14 kwenye Uwanja wa Michezo wa Sheikh Amri Abeid jijini Arusha.Awali, Shirikisho la Riadha Tanzania (RT) lilipanga mashindano ya taifa kufanyika kwenye Uwanja wa Taifa jijini Dar es Salaam Novemba 16 kabla ya kuahirishwa ili kupisha yale ya taifa ya wanawake yaliyofanyika kwenye uwanja huo Novemba 24 na 25.Akizungumza na mwandishi wa habari hizo, Katibu Mkuu wa RT, Wilhelm Gidabuday alisema jana kuwa, sasa uhakika mashindano hayo yatakuwa ya taifa ya wazi na yatafanyika kwenye Uwanja wa Sheikh Amri Abeid na wanariadha wote wanaalikwa.Amesema, RT kupitia wadhamini wake, ambao hakuwa tayari kuwataja, wameandaa zaidi ya Sh milioni 10 kwa ajili ya zawadi za washindi, zikiwemo medali na fedha taslimu.Gida amesema, wameamua kuzifanya mbio hizo kuwa za wazi ili kupunguza gharama na kuwawezesha wanariadha wengi nyota watashiriki na kupata washindi wa uhakika katika mbio mbalimbali.Alitaja zawadi za fedha taslimu kuwa ni Sh 200,000 kwa washindi wa kwanza wa michezo yoye, huku wale watakaomaliza wa pili, kila mmoja atapewa Sh 150,000 huku mshindi watatu atapewa Sh 100,000.Akifafanua kuhusu zawadi hizo, Gidabuday alisema kuwa washindi wote wa kwanza kuanzia mbio za meta 100 hadi zile za meta 10,000, miruko pamoja na mitupu, wote watapewa fedha taslimu pamoja na medali.Alisema kuwa washindi watakaofanya vizuri zaidi wa mbio mbalimbali watapata fursa ya kwenda Japan kushiriki mashindano nchini humo.Alisema aidha, Zanzibar wenyewe wataandaa mashindano yao ya wazi ya taifa ili washindi waungane na wale watakaopatikana Arusha na ndio watapata nafasi ya kwenda China.Mashindano ya Zanzibar yamepangwa kufanyika kwa siku mbili kuanzia Desemba 15 kwenye Uwanja wa Amaan na wanariadha watashindanishwa katika michezo mbalimbali.