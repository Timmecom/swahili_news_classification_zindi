 KENYA jana ilizidi kujiimarisha katika mashindano ya Kombe la Chalenji ya Afrika Mashariki kwa Wanawake baada ya kuikandamiza Djibout kwa mabao 12-0 katika mchezo uliofanyika kwenye Uwanja wa Azam Complex Chamazi jijini Dar es Salaam.Wakati Kenya ikitoa kisago hicho, Waganda wamejihakikishia kucheza nusu fainali baada ya kuifunga Ethiopia kwa bao 1-0 katika mchezo uliofanyika baadaye jana kwenye uwanja huo huo.Jentrix Shikangwa ndiye alikuwa nyota wa mchezo huo baada ya pekee yake kufunga mabao manne katika dakika ya 14, 16, 55 na 84 huku mengine matatu yakifungwa na Mwanalima Jeliko katika dakika ya 35, 86 na 89 na Mecy Auro akifunga mawili katika dakika ya 52 na 65.Kenya hawakutosheka na mabao hayo na waliendelea kulisakama lango la Djibout na kufanikiwa kupata bao la 12 kupitia kwa Vivian Makokha katika dakika ya 12 na Janet Bundi katika dakika ya 45.Wakati huohuo, Uganda iliondoka na pointi tatu muhimu jana baada ya kuifunga Ethiopia katika mchezo mkali na wakusisimua uliofanyika baadaye jana kwenye Uwanja huo huo wa Chamazi Complex. Bao hilo pekee lilifungwa na Najjemba Fauzia katika dakika ya 73.