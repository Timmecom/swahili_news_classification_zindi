 MATUMAINI ya Juventus katika Ligi ya Mabingwa wa Ulaya yako kwa Cristiano Ronaldo baada ya timu hiyo kuwa nyuma kwa mabao 2-0 dhidi ya Atletico Madrid wakati zikicheza mchezo wa pili wa hatua ya 16 utakaofanyika leo mjini Turin.Mbali na mchezo huo, pia kutakuwa na mechi zingine leo wakati mabingwa wa England, Manchester City watakapokuwa wenyeji wa Schalke 04 katika mchezo utakaofanyika kwenye Uwanja wa Etihad.Mechi za michuano hiyo zitaendelea tena kesho wakati Barcelona itakapocheza dhidi ya Olympique Lyonnais.  Kwa kweli hatukutarajia kabisa kufungwa 2-0 katika mchezo wa kwanza, lakini lolote linaweza kutokea katika mchezo wetu huo wa marudiano, na tunataka kufanya kweli mbele ya mashabiki wetu,   alisema Ronaldo katika Tv ya Juventus kuhusu mchezo huo utakaofanyika kwenye Uwanja wa Allianz. Huu ni usiku wa aina yake, ni wa ajabu; ni usiku wa Ligi ya Mabingwa,  aliendelea kusema.  Timu iko vizuri na wachezaji wanajiamini kucheza mchezo mkubwa na mimi niko vizuri pia.Nimewaambia mashabiki, nafikiri mchezo utakuwa na matokeo chanya kwetu.  Jiandaeni kupindua matokeo!  Mabingwa hao watetezi ambao wametwaa ubingwa wa Italia mara saba walimnunua Ronaldo katika kipindi kilichopita cha majira ya joto akitokea Real Madrid kwa ada ya dola za Marekani milioni 117.Mchezaji huyo mwenye umri wa miaka 34 aliifungia Real Madrid bao la ajabu la mpira wa tiktaka huko Turin Aprili mwaka jana na kuitoa Juventus katika michuano ya Ligi ya Mabingwa wa Ulaya.Matarajio ni makubwa mchezaji huyo kufanya kile kama alichokifanya wakati akiibeba Real Madrid pale alipoifungia timu hiyo `hattrick  dhidi ya Wolfsburg Aprili mwaka 2016 huku klabu hiyo ya Hispania ikiuanza mchezo ikiwa nyuma kwa mabao 2-0 katika mchezo wa kwanza.Juventus mara nane imetoka nyuma katika mashindano hayo makubwa Ulaya na kushinda, ikiwemo mchezo wa robo fainali wa mwaka 1996 dhidi ya Real Madrid wakati ikielekea kutwaa taji hilo la Ligi ya Mabingwa. Pia timu hiyo ilitwaa taji hilo mwaka 1985, lakini walijikuta wakimaliza wa pili mara tano tangu walipotwaa taji hilo kwa mara ya mwisho, ikiwemo mara mbili katika kipindi cha miaka minne iliyopita.