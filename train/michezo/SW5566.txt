 UPANDE wa utetezi katika kesi ya utakatishaji fedha inayomkabili aliyekuwa Rais wa Klabu ya Simba, Evans Aveva na wenzake umepinga mahakama kupokea nyaraka zilizotumika kuingiza nyasi bandia na nyaraka za kuomba msamaha wa kodi zilizopelekwa Shirika la Viwango Tanzania (TBS) na klabu hiyo.Wakili wa Utetezi, Nehemiah Nkoko alidai hayo jana katika Mahakama ya Hakimu Mkazi Kisutu mbele ya Hakimu Mkazi Mkuu, Thomas Simba. Awali, Mchunguzi Mkuu kutoka Taasisi ya Kuzuia na Kupambana na Rushwa (Takukuru), Frank Mkilanya alidai nyasi hizo zilinunuliwa kwa wakala anayeitwa Hamisi na zilitoka katika Kampuni ya Nina iliyopo China.Alidai wakati wa uchunguzi, alimhoji Mwenyekiti wa Kamati ya Usajili wa klabu hiyo, Zacharia Hans Poppe ambaye alidai Hamisi alifariki na akampa cheti cha kusafirishia mwili ambacho aliomba kukitoa kama kielelezo. Wakili wa Serikali, Leonard Swai aliomba kutoa kielelezo hicho mahakamani ili kitumike kama ushahidi. Hata hivyo, Wakili Nkoko alipinga kupokewa kwa kielelezo hicho kwa madai kwamba si nakala halisi na kinachothibitisha kifo ni cheti cha kifo.Alidai kwa mujibu wa sheria ni lazima shahidi aseme kwamba nyaraka halisi iko wapi. Akitoa uamuzi Hakimu Simba alikubaliana na hoja za upande wa utetezi na kukataa kupokea kielelezo hicho.Akiendelea na ushahidi, shahidi huyo alidai katika uchunguzi, alibaini viongozi wa Klabu ya Simba walipeleka Mamlaka ya Mapato Tanzania (TRA) nyaraka ikionesha nyasi walizinunua kwa zaidi ya Dola za Marekani 40,000 lakini alipohoji aliambiwa walinunua kwa Dola za Marekani 109,000.Alidai viongozi hao walipotakiwa kupeleka nyaraka TBS ili wapate msamaha wa tozo ya ukaguzi wa mzigo walipeleka nyaraka ya Dola za Marekani 40,000. Shahidi alidai mzigo huo haukufanyiwa ukaguzi China hivyo walitakiwa kulipa gharama lakini kutokana na barua waliyoandika TBS walisamehewa.Alidai aliitaarifu TRA kuhusiana na nyaraka hizo. Baada ya kudai hayo, aliomba kutoa nyaraka hizo kama kielelezo mahakamani lakini mawakili wa utetezi walipinga wakidai hana mamlaka ya kutoa kielelezo hicho. Hakimu Simba aliahirisha kesi hiyo hadi Agosti 28 mwaka huu kwa ajili ya kutoa uamuzi mdogo kuhusu mapingamizi hayo.