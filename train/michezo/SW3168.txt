 MABINGWA watetezi wa kombe la Shirikisho la Azam (FA) Azam FC, jana walitinga raundi ya nne ya michuano hiyo kwa ushindi wa mikwaju ya penalti 4-1 dhidi ya African Lyon kwenye uwanja wa Uhuru Dar es Salaam.Mshindi wa mchezo huo alilazimika kupatikana kwenye hatua ya matuta baada ya wawili hao kutoshana nguvu kwa kufungana bao 1-1 ndani ya dakika 90. Penalti za Azam zilifungwa na Yakubu Mohammed, Richard Djoid, Bruce Kangwa na Shaban Chilunda huku huku ile ya Lyon ikifungwa na Mwarami Abdallah na Pascal John na Sami Sultan penalti zao zikiota mbawa.Mchezo huo ulianza kwa kasi huku Azam wakitawala mechi hiyo kwa kumiliki mpira eneo la katikati wakiwa na uchu wa kupata bao la mapema lakini Lyon inayoshiriki daraja la kwanza ilioneka kucheza kwa kujilinda na kushambulia kwa kushtukiza.Mchezaji wa Lyon Abdallah dakika ya sita aliitanguliza timu yake kwa kuifungia bao la uongozi kwa shuti kali liloenda kujaa kwenye nyavu za pembeni na kumuacha mlinda mlango wa Azam Mwadini Ali akishangaa. Abdallah alifunga bao hilo baada ya kuwazidi mbio walinzi wa Azam kutokea eneo la katikati mwa uwanja matokeo yaliyowaweka mbele hadi wanaenda mapumziko.Kipindi cha pili kiliendelea kwa Azam kutawala mchezo kwa kupiga pasi ndefu wakihitaji kusawazisha bao, dakika ya 51 mchezaji Richard Djoid aliisawazishia bao baada ya kucheza vyema mpira wa adhabu ndogo kutoka nje kidogo ya eneo la hatari iliyopatika kufutia walinzi wa Lyon kucheza mchezo usiokuwa wakiungwana.Azam sasa anaungana na timu nyingine za Ligi Kuu kucheza raundi ya nne ambazo ni Simba, Yanga, Mtibwa Sugar, Namungo, Prisons, Biashara, JKT Tanzania, Mwadui, Ndanda, Kagera Sugar, Alliance, Lipuli, Ruvu Shooting na Mbeya City.