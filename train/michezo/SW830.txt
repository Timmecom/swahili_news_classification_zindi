 HATIMA ya aliyekuwa rais wa Klabu ya Simba, Evans Aveva na Makamu wake Geofrey Nyange  Kaburu  kupata dhamana, imegonga mwamba baada ya Mkurugenzi wa Mashitaka nchini (DPP) kuwasilisha kusudio la kukata rufaa. DPP ameweka kusudio la kukata rufaa kupinga uamuzi uliotolewa na Hakimu Mkazi Mkuu, Thomas Simba wa Mahakama ya Hakimu Mkazi Kisutu kuhusu kuondoa mashitaka ya utakatishaji fedha yaliyokuwa yanawakabili.Hatua hiyo imekuja wakati washitakiwa hao walipopandishwa mahakamani hapo kwa ajili ya kukamilisha masharti ya dhamana ili waweze kuachiwa kwa dhamana na kuanza kujitetea. Hata hivyo, Wakili wa Serikali Mwandamizi, Wankyo Simon akisaidiana na Wakili kutoka Takukuru, Leornad Swai alidai, kuwa DPP amewasilisha kusudio la kukata rufaa kutokana na uamuzi wa mahakama hiyo uliotolewa juzi wa kuyaondoa mashitaka mawili ya utakatishaji fedha baada ya mahakama kuona kuwa hawana kesi ya kujibu kwenye mashitaka hayo. Hata hivyo, Wakili wa utetezi, Nehemia Nkoko, alidai hoja zilizowasilishwa za kukata rufaa zinasimamia katika mashitaka hayo mawili yaliyoondolewa ya utakatishaji na kwamba hawajaweka kusudio la kupinga dhamana.Nkoko aliiomba mahakama iwapatie dhamana wateja wake kwani upande wa mashitaka jana walipoulizwa kama wanapingamizi lolote juu ya washitakiwa kupewa dhamana baada ya kuondolewa mashitaka hayo ya utakatishaji, walisema hawana pingamizi lolote. Akitoa uamuzi, Hakimu Simba alisema sheria inawapa nafasi upande wa mashitaka kusikilizwa na kupeleka maombi yao. Hata hivyo, aliahirisha kesi hiyo hadi Septemba 23 mwaka huu kwa ajili ya kuwasilisha hoja za kukata rufaa. Kutokana na hali hiyo, washitakiwa Kaburu na Aveva wamerudishwa rumande. Juzi, mahakama hiyo iliondoa mashitaka mawili kati ya tisa yaliyokuwa yakiwakabili washitakiwa hao kwa kuonekana kuwa hawana kesi ya kujibu baada ya upande wa mashitaka kushindwa kuthibitisha mashitaka dhidi yao. Washitakiwa hao pamoja na mwenzao Zacharia Hansppope walikutwa na kesi ya kujibu katika mashitaka saba ambayo ni kughushi, kula njama, matumizi mabaya ya madaraka, kutoa nyaraka za uongo, na kutoa maelezo ya uongo ambayo upande wa mashitaka umeweza kuthibitisha mashitaka.