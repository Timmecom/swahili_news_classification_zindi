 TIMU ya taifa ya riadha itakayoshiriki mbio za dunia za nyika zitakazofanyika Aarhus, Denmark, Machi 30 imetamba kurudi na medali kutoka katika mashindano hayo.Hayo yalisemwa jana na nahodha wa timu hiyo, Marco Sylivestre baada ya kukabidhiwa bendera ya taifa na Waziri wa Habari, Utamaduni, Sanaa na Michezo, Dk Harrison Mwakyembe katika hafla iliyofanyika kwenye Uwanja wa Taifa Dar es Salaam.Sylivestre alisema kuwa wanakwenda Denmark sio kushiriki ila kushindana na Watanzania watarajie mambo makubwa kutoka kwao kwani wamejiandaa vizuri katika kambi yao iliyokuwa jijini Arusha. Alisema makocha wao walikuwa na kazi nzito ya kuwafanyisha mazoezi na ni matumaini yao makubwa mwaka huu watarudi na medali kibao kutoka katika mbio hizo za nyika.Mwakyembe aliwataka wanariadha hao kwenda kupambana na kuhakikisha wanalitetea vizuri taifa katika kipindi hiki ambacho upepo mzuri umeibuka katika michezo nchini kwa timu zetu kufanya vizuri. Alisema kwa Watanzania wanataka kuona nchi inang ara katika michezo mbalimbali na kurejea na medali kama walivyotamba Alphonce Simbu, ngumi za kulipwa na Serengeti Boys.Kambi ya timu hiyo ilidhaminiwa na Mamlaka ya Hifadhi ya Ngorongoro na DStv, ambapo jumla ya wachezaji 16 na viongozi wanne wamo katika timu hiyo, ambayo ilitarajia kuondoka jana usiku kwa ndege ya KLM. Viongozi ni makocha Meta Petro na msaidizi wake Madai Jambau wakati meneja na mkuu wa msafara ni Dk Hamad Ndee na Marcelina Gwandu (Matroni).Wachezaji wanaounda timu ya wanaume wakubwa watakaochuana katika kilometa 10 ni Joseph Panga, Francis Damiano, Emmanuel Giniki na Gabriel Geay wakati wanawake wakubwa ni Failuna Abdi, Magdalena Shauri, Angelina Tsere, Mayselina Mbua na Natalia Elisante. Timu ya `relay  inayoundwa na wachezaji mchanganyiko ni pamoja na Cecilia Giniki, Amina Migoo, Yohana Elisante na Sylivestre wakati timu ya vijana ya wasichana inaundwa na akina Anastazia Dolomingo na Aisha Magelani.