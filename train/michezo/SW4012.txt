 KIUNGO wa Timu ya Taifa ya Rwanda, Amavubi, Djihad Bizimana (pichani) amesema kuwa timu yao bado ina nafasi ya kufuzu kwa ajili ya fainali za Kombe la Mataifa ya Afrika, Afcon 2021 licha ya kupoteza 1-0 dhidi ya Cameroon kwenye Uwanja wa Kigali hivi karibuni. Kimsimamo timu hiyo ya taifa iko mkiani katika Kundi F bila ya pointi baada ya kupoteza mechi zake mbili za mwanzo dhidi ya Msumbiji na Cameroon. Tulipanga kupata pointi tisa nyumbani na moja ugenini lakini sasa mambo yamekwenda kombo na tunaangalia kupata pointi ugenini na nyumbani na angalau kupata jumla ya pointi 10 ambazo zitatuwezesha kufuzu, alisema Djihad Bizimana ambaye anacheza soka timu ya Waasland Beveren, Ubelgiji.Baada ya mchezo wa kwanza na wa pili katika makundi, mechi za tatu na nne zimepangwa kufanyika kati ya Agosti 31 na Septemba 8, 2020. Mechi za raundi ya tano zitachezwa Oktoba 2-13, wakati raundi ya mwisho ya kufuzu itakuwa Novemba 9-17, 2020. Kila kundi litatoa timu mbili za juu, ambazo zitacheza fainali za Afcon 2021 nchini Cameroon.Rwanda kwa mara ya mwisho ilishiriki fainali hizo mwaka 2004 ambako ilitolewa katika hatua ya makundi. Mashami alikatishwa tamaa baada ya kushuhudia timu yake ikipoteza mchezo wa pili. Ulikuwa mchezo wa kukatisha tamaa kutoka kila upande. Lakini kipigo hicho kilichangiwa na mambo kibao kwa sababu majaribio yote hayakufanikiwa,  alisema Mashami.Huku ikiwa imeshinda, Cameroon inaongoza katika msimamo wa Kundi F ikiwa na pointi nne, wakati Msumbiji ina pointi tatu, Cape Verde ina pointi moja wakati Rwanda haina pointi hadi sasa.