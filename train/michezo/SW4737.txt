 YANGA imeshindwa kuendeleza wimbi la ushindi kwa kulazishwa sare ya bao 1-1 na KMC katika mechi ya Ligi Kuu iliyochezwa kwenye Uwanja wa Taifa, Dar es Salaam jana.Bao la kusawazisha la KMC lilifungwa dakika za lala salama kwa mkwaju wa penalti iliyotolewa na mwamuzi Elly Sasii wa Dar es Salaam baada ya beki wa Yanga, Kelvin Yondani kumfanyia madhambi Hassan Kabunda wa KMC ndani ya eneo la hatari. Abdul Hilary ndiye aliyefunga mkwaju huo wa penalti aliyeipiga kiufundi na kutikiza nyavu za Yanga kwa juu.Hata hivyo, KMC wajilaumu wenyewe, kwani walitawala mechi hiyo kuanzia dakika ya kwanza mpaka ya mwisho, wakikosa mabao kadhaa huku wapinzani wao wakionekana kuchoka na kucheza hovyo kila idara.Mrisho Ngassa ndiye aliyeifungia Yanga bao la kuongoza dakika ya 73 kwa shuti hafifu baada ya kupokea pasi safi kutoka kwa Patrick Sibomana. KMC ilianza mechi hiyo kwa kasi na dakika ya 18 ilikosa bao kabla ya David Molinga wa Yanga kujibu dakika ya 30 akikosa bao baada ya mpira wa kichwa alioupiga kwenda pembeni mwa lango. Dakika nne baadaye, Molinga alishindwa kufunga tena akibaki pekee na mabeki wa KMC lakini shuti lake lilikwenda pembeni.Matokeo hayo yanaifanya Yanga inabaki nafasi ya tisa kwenye msimamo wa ligi ikiwa na pointi 18 na KMC ni ya 17 ikiwa na pointi zake nane. Ligi hiyo inaongozwa na Simba yenye pointi 25.Mechi nyingine iliyochezwa jana ni kati ya Biashara United iliyotamba nyumbani kwa ushindi wa bao 1-0 dhidi ya Ndanda. Ligi hiyo itasimama kwa muda kupisha michuano ya Kombe la Chalenji kwa nchi za Afrika Mashariki na Kati inayotarajiwa kuanza mwishoni mwa wiki hii mjini Kampala, Uganda.