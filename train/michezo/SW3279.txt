 KOCHA wa timu ya Spurs Jose Mourinho atapendelea kuwa mtu wa kwanza kutibua rekodi ya Liverpool ya kutofungwa hadi sasa katika Ligi Kuu ya England msimu huu wakati watakapokutana leo.Liverpool hadi sasa haijafungwa mchezo wowote na iko kileleni kabisa mwa msimamo wa ligi hiyo inayoshirikisha jumla ya timu 20. Rekodi hiyo ya kutofungwa kwa mwaka mzima katika Ligi Kuu kunaufanya mchezo huo wa leo kuwa na mvuto zaidi kuona kama Mourinho ambaye amejiunga na Spurs hivi karibuni, ataweza kutibua rekodi hiyo ya Liverpool.Mchezo huo utakaopigwa usiku kwenye Uwanja wa Tottenham Hotspur utakuwa wa kwanza kati ya vijana wa kocha Jurgen Klopp na kikosi cha Mourinho tangu Manchester United ilipomtimua Mreno huyo baada ya kipigo cha mabao 3-1 kwenye Uwanja wa Anfield Desemba mwaka 2018. Msimtimue Mourinho,  mashabiki walikuwa wakiimba wakati wa kipigo hicho cha mwaka 2018, hivyo kulipa kisasi kutakuwa muhimu katika mchezo huo unaofanyika Kaskazini ya London. Hatahivyo, Spurs itashuka dimbani leo bila ya mshambuliaji wao tegemeo, Harry Kane ambaye atakuwa nje ya uwanja hadi Aprili baada ya klabu hiyo kusema katika taarifa yake kuwa mchezaji huyo anatakiwa kufanyiwa upasuaji katika nyama zake za paja.Kane, 26, aliumia wakati wa Tottenham ikipokea kichapo kutoka kwa Southampton Siku ya Mwaka Mpya. Hakuna muda kamili uliotolewa wa kurejea uwanjani kwa nahodha huyo wa England, lakini sasa Spurs imesema kuwa wataalam wameshauri mchezaji huyo afanyiwe upasuaji.Atarejea uwanjani Aprili, miezi miwili kabla ya kuanza kwa fainali za Mataifa ya Ulaya, Euro 2020. Mourinho, ambaye alimbadili Pochettino hapo Spurs Novemba, ameshinda mara mbili tu dhidi ya kikosi cha Klopp katika mmechi 10 walizowahi kukutana akiwa na timu tofauti tofauti. Kufanya hivyo tena, Tottenham itabidi kujikakamua ikicheza bila ya nahodha wao majeruhi Kane.