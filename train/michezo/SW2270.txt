 BAADA ya jana kuanza kwa michezo kadhaa katika Kombe la Mapinduzi linalofanyika kisiwani Zanzibar, Azam FC leo itashuka dimba la Aman kukipiga na timu ya Jamhuri.Azam FC ndio bingwa mtetezi wa michuano hiyo, ikibeba mara mbili mfululizo, ambapo sasa inasaka nafasi ya kulitwaa kabisa endapo itafanikiwa kutwaa ubingwa. Timu hiyo imepangwa Kundi B pamoja na Yanga, Malindi na KVZ . Aidha, mabingwa hao wataanza kampeni ya kuanza kutetea taji kwa kupambana na timu hiyo ambayo haipewi nafasi sana kutokana na ubora wa wapinzani wao walionao kwa siku za karibuni.Azam ilitwaa taji hilo mwaka 2017, baada ya kuiadhibu Simba bao 1-0 goli lililofungwa na aliyekuwa nahodha Himid Mao, na ilitwaa tena mwaka uliofuata kwa kuifunga URA kwa mikwaju ya penalti 4-3 katika fainali iliyoisha kwa suluhu. Timu hiyo itaingia katika mchezo huo ikiwa kamili, kwani ukiachana na Ligi Kuu Bara na Kombe la Azam, haishiriki michuano yoyote, hivyo inatoa nafasi kubwa kwa mwalimu Hans kutumia kikosi chake kamili.Baada ya mchezo huo, Azam itapambana na Yanga mchezo utakaopigwa Januari 5, na itamaliza hatua ya makundi kwa mechi mbili dhidi ya KVZ na Malindi saa 2.15 usiku. Mchezo mwingine utakaopigwa leo ni Chipukizi dhidi ya Mlandege, mchezo utakaochezwa saa 10:15 jioni. Bingwa wa mwaka huu ataondoka na kitita cha Sh milioni 15 badala ya milioni 10 za mwaka jana, wakipewa pia na Kombe, wakati washindi wa pili wataondoka na Sh milioni 10.