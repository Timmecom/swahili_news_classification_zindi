 Katika mkutano na waandishi wa habari kuzungumzia mechi hiyo Ibenge aliwataja kama wachezaji hatari na kauli hiyo aliithibitisha tena juzi baada ya Stars kuibuka na ushindi wa mabao 2-0 katika mchezo wa kimataifa wa kirafiki uliochezwa kwenye uwanja wa Taifa, Dar es Salaam.Alisema wachezaji hao muda wote walikuwa wakisumbua kwa sababu wana kasi ya hatari na walifanikiwa kuwashambulia mara kwa mara langoni kwao. Samatta na Msuva walikuwa wako vizuri walicheza kwa kasi ya haraka na kufanikiwa kutushambulia,  alisema na kuongeza kuwa walikuja kwa matumaini ya kushinda mchezo huo lakini mambo yamekwenda tofauti na matarajio hayo.Pia, aliipongeza Stars kwa kuonesha kiwango bora na kusema walistahili ushindi kwa kuwa walicheza vizuri.Wakati Kocha huyo akiwataja wachezaji hao, Kocha Msaidizi wa Stars, Hemed Morocco alimtaja Shizza Kichuya kuwa ni mchezaji mzuri mwenye kiwango cha hali ya juu. Kichuya alitoa pasi ya bao la kwanza lililofungwa na Samatta huku bao la pili akifunga yeye baada ya kupata pasi ya Samatta.Kuhusu mchezo: Morocco alisema  Namshukuru Mungu tumemaliza mechi salama, ilikuwa mechi moja nzuri ya kiufundi, kila timu ilijaribu kushambulia, tulikuwa na mikakati nafikiri tumeweza kufanikiwa .Alisema wapinzani walikuwa wanaonekana wana mbinu nzuri za kiufundi lakini tayari walijua hawawezi kukimbia ni wazito sana hivyo wakatumia mapungufu hayo kuwakimbiza na kupata matokeo.Pia, aliisifu safu yake ya ulinzi kwa kucheza vizuri na kwa nidhamu ya hali ya juu. Kwa upande wa Kongo, Nahodha Wilfred Moke alisema sababu ya kufanya vibaya ni kwa vile hawakupata nafasi ya kufanya maandalizi ya mchezo kwani walijiandaa kimazoezi kwa dakika 20 wakati walikuwa na siku mbili za kujiandaa. Naomba Shirikisho letu la soka lifanye kitu kutusaidia kufanya vizuri katika michezo yetu ijayo, kitendo cha kutofanya maandalizi ya kutosha ni makosa makubwa sana,  alisema.