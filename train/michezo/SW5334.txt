 JUMATANO ya wiki hii Ligi Kuu soka Tanzania Bara ilianza rasmi, ambapo kulishuhudiwa baadhi ya timu zikishindwa kutamba katika viwanja mbalimbali,huku wababe Simba,Yanga na Azam FC wakipata ushindi katika michezo yao ya kwanza ya ufunguzi. Mashabiki wa soka wengi walikuwa wakisubiri kwa hamu urejeo wa Ligi hiyo ili kuona uhondo wa timu zao pamoja na kuona ufundi wa miongoni mwa wachezaji wapya waliosajiliwa katika timu hizo.Ikiwa katika Uwanja wa Taifa dhidi ya Tanzania Prison, Simba ilipata ushindi mwembamba wa bao 1-0 lililofungwa na Mnyarwanda Meddie Kagere na kuifanya Simba kuibuka na pointi tatu katika mchezo wa ufunguzi. Haikua siku nzuri kwa Tanzania Prisons iliyoweka kambi visiwani Zanzibar, kwani pamoja na kupambana ilijikuta ikipoteza mchezo wake wa kwanza. Katika Uwanja wa Mabatini, Ruvu Shooting iliangukia pua kwa kupoteza bao 1-0 dhidi ya Ndanda FC, wakati Wagosi wa Kaya, Coastal Union iliyopanda daraja iliambulia sare dhidi ya Lipuli FC ya Iringa.Singida United pamoja na usajili mzuri walioufanya ilishindwa kutamba mbele ya timu iliyopanda daraja ya Biashara kutoka mkoani Mara, baada ya kufungwa kwa bao 1-0 na kuanza kwa kupoteza, Mbao ilipata ushindi wa bao 1-0 dhidi ya Alliance, wakati Kagera Sugar walianza vyema baada ya kushinda mabao 2-1 dhidi ya Mwadui ya Shinyanga. Ligi hiyo iliendelea juzi Alhamisi kwa michezo minne ,JKT Tanzania ikiwa nyumbani ililazimishwa sare na vijana wa Ettiene Ndayiragije timu ya KMC ya Kinondoni, wakati Stand ilitumia vyema uwanja wa nyumbani kwa kuifunga African Lyon bao 1-0.Michezo ya wababe wawili iliyopigwa usiku,Yanga ilikuwa Uwanja wa Taifa kukipiga dhidi ya Mtibwa mchezo uliokuwa na ufundi mkubwa kutokana na ubora wa kila timu, hata hivyo, Mtibwa ilishindwa kutamba na kuambulia kichapo cha mabao 2-1, sifa na pongezi nyingi zilienda kwa mshambuliaji Heritier Makambo aliyefunga bao la kwanza na kuonesha uwezo mzuri pia.Mchezo mwingine ni Azam FC ikiwa Chamazi dhidi ya Mbeya City na kushuhudiwa wakiifunga timu hiyo kutoka Mbeya kwa mabao 2-0 na kuanza Ligi kwa kupoteza. Ni Biashara Mara pekee iliyoweza kuibuka na ushindi miongoni mwa timu zilizopanda daraja wengine wakiambulia sare na kupoteza. Pia wachezaji wapya waliosajiliwa katika kila timu ndiyo wameonekana kuzibabe zaidi klabu kongwe za Simba na Yanga,ingawaje zimeshindwa kuibuka na ushindi wa mabao mengi katika michezo hiyo.