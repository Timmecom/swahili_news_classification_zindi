 TAMASHA la Utamaduni la Afrika Mashariki (JAMAFEST) linaanza leo kwenye uwanja wa taifa Dar es Salaam kwa matembezi na burudani za aina yake huku kesho ikiwa ndio uzinduzi rasmi utakaoongozwa na Rais John Magufuli kwenye uwanja wa Uhuru. Akizungumza na waandishi wa habari jana kwenye semina fupi kuelezea tamasha hilo Msemaji Mkuu wa Serikali Dk Hassan Abbas alisema ni heshima kwa Tanzania kuandaa kitu kama hicho ikiwa ni siku chache zimepita ikitoka kuandaa mkutano wa 39 wa Jumuiya ya nchi za Kusini mwa Afrika (SADC).Alisema ni fursa kwa watanzania na wasanii kuonyesha Utamaduni wa Afrika ili kulinda urithi wa nchi lakini pia, akisema kutakuwa na mambo mengi mazuri ikiwemo maonesho ya mavazi, michezo ya jadi, burudani na vyakula vya kiutamaduni. Tamasha ni bure halina kiingilio tunawahimiza watanzania kujitokeza kwa wingi kufurahia maonesho mbalimbali na burudani zitakazotolewa na wasanii, alisema na kuongeza kuwa serikali imejipanga vizuri kwa kila kitu ili mambo yaende kama yalivyokusidiwa.Kwa upande wake Mwenyekiti wa Kamati ya kitaifa ya maandalizi ya Jamafest Joyce Fisoo alisema matembezi ya leo yataanzia Tandika, Chuo cha Bandari, Chang ombe Polisi na Temeke mwisho ambapo kote huko kutakuwa na makundi kutoka Tanzania, Kenya, Rwanda, Uganda na Burundi watakaongozwa na burudani ya muziki wa singeli. Alisema idadi ya washiriki wa Tanzania ni zaidi ya 1000 imekuwa kubwa kuliko ilivyotarajiwa na bado kuna vikundi vinaendelea kujitokeza kuomba ushiriki hivyo wanafikiria namna ya kuwaingiza, ikifuatiwa na Kenya iliyoleta washiriki 612, Uganda 201, Burundi 179 na Rwanda 125.