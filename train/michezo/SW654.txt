 KIPIGO cha Simba cha mabao 5-0 dhidi ya Al Ahly ya Misri mwishoni mwa wiki iliyopita kimetua bungeni, ambapo wabunge mashabiki wa Yanga wamewapa pole wenzao wa Simba kwa kufungwa.Michezo ni moja ya mambo yanayowaunganisha wabunge wa Bunge bila kujali itikadi za vyama vyao vya siasa.Akizungumza bungeni wakati akiuliza swali la nyongeza, Mbunge wa Manonga, wilayani Igunga, Seif Gulamali (CCM) aliwapa pole mashabiki wa Simba bungeni kwa kufungwa magoli hayo matano.Gulamali aliwapa pole kwa niaba ya mashabiki wote wa timu hiyo waliopo bungeni, Spika wa Bunge, Job Ndugai, Waziri Mkuu, Kassim Majaliwa na Mwenyekiti wa Bunge, Mussa Zungu kutokana na kipigo hicho.Gulamali alisema kwamba mashabiki wa Yanga wanawapa pole wenzao wa Simba waliopo bungeni humo kwa kipigo hicho cha mechi ya Ligi ya Mabingwa Afrika.Akijibu pole hizo, Spika wa Bunge, Ndugai alisema ni kweli Simba imechapwa na kuwapa simanzi wapenzi wake, lakini ni kutokana na baridi kali iliyopo Misri.Amesema wakati akija bungeni asubuhi alikutana na Waziri wa Nchi, Ofisi ya Rais-Utumishi na Utawala Bora, George Mkuchika aliyemwoneshea vidole 10 vya mikono miwili kama anampungia akimaanisha mechi mbili ilizopoteza Simba, ikianzia Congo DR ilipofungwa idadi kama hiyo ya mabao na AS Vita.Alisema, alipokutana na aliyewahi kuwa Waziri wa Mambo ya Ndani, Mwigulu Nchemba alimuonesha ishara hiyo pia akikunja mikono kama anaendesha bodaboda.Alisema alipomuuliza Waziri Mkuu Majaliwa, alimjibu kwamba alishindwa hata kulala kutokana na kipigo hicho ambacho hawakutegemea. Spika alisema, Mimi mwenyewe mara baada ya kipindi cha kwanza kwisha na Simba ikiwa tayari imefungwa magoli manne, nilizima runinga na kwenda kulala.  Alisema kipigo hicho kimewaumiza mashabiki wengi wa Simba, lakini ndio mchezo ulivyokuwa