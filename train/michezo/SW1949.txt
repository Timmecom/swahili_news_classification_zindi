 SIKU moja baada ya Klabu ya Yanga kumfahamu mpinzani wa kucheza naye kwenye mchezo wa mchujo wa Kombe la Shirikisho Afrika, uongozi wa timu hiyo umefagilia kupangiwa miamba hiyo kutoka Misri, huku wakidai kuwa tayari wametinga hatua ya makundi.Yanga imepangwa kucheza na timu ya Pyramid kutokeo Misri kwa mujibu wa ratiba iliyopangwa usiku wa kuamkia jana jijini Cairo, Misri, ambapo Yanga wanatarajia kuanzia nyumbani Oktoba 27 na kumalizia ugenini.Akizungumza jana ofisa uhamasishaji wa timu hiyo, Antonio Nugaz alisema wamefurahishwa na droo hiyo baada ya kupangiwa kucheza na miongoni mwa timu za Misri kwani wanafahamui janja zao.Alisema kwa kufahamu hilo mipango waliyoweka ni kuhakikisha kwenye mchezo wa kwanza wanavuna ushindi mnono na kwenda kukamilisha kazi ugenini kwa kupata sare au ushindi ili kusonga mbele. Tumepokea kwa mikono miwili droo iliyochezeshwa jana (juzi), lakini kubwa zaidi kupangiwa na timu ya Pyramids kutokea Misri, kwani mbinu na mipango yao tunaifahamu tumejipanga kumaliza mchezo hapa nyumbani, kisha kumaliza kazi kwao kwa kutoa sare,  alisema Nugaz.Alisema hadi sasa mipango yote ya maandalizi ya mchezo huo inakwenda sawa na benchi la ufundi linaloongozwa na Kocha Mkuu, Mwinyi Zahera limeacha mahitaji ya mechi mbili za kirafiki kutoka kwa timu za Ligi Daraja la Kwanza, ambazo ni Friends Ranger pamoja na Pan Africans. Mechi hizi zote za kirafiki tunatarajia kucheza mwezi huu, kwanza tutaanza kucheza na Friends Ranger Oktoba 12 na dhidi ya Pan Africans Oktoba 16 na baada ya mchezo huo, tutaanza safari Oktoba 20 kwenda kucheza na Mbao Mwanza mchezo wa Ligi Kuu Oktoba 24,  alisema Nugaz.