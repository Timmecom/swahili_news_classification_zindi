 WEKUNDU wa Msimbazi, Simba leo watakuwa ugenini jijini Arusha dhidi ya African Lyon katika mchezo wa Ligi Kuu Bara utakaochezwa kwenye Uwanja wa Sheikh Amri Abeid.Kocha wa Simba Patrick Aussems amesema, atawapumzisha baadhi ya wachezaji waliocheza dhidi ya Yanga ili wawe fiti kwa mechi ijayo dhidi ya Azam FC.Simba itaingia kwenye mechi hiyo ikiwa na morali ya hali ya juu baada ya kumfunga mtani wake wa jadi, Yanga bao 1-0 katika mchezo mwingine wa ligi hiyo uliochezwa kwenye Uwanja wa Taifa mwishoni mwa wiki iliyopita.Simba na Lyon zinapokutana hupambana, kila mmoja akionesha ubora wake kumkazia mwenzake. Wekundu hao hawataisahau Lyon aliwahi kuwaharibia rekodi msimu wa mwaka juzi kwa kupigwa 1-0 kwenye uwanja wa Uhuru, baada ya kucheza michezo karibu 13 bila kupoteza.Lakini kwa kipindi kile Simba haikuwa na kikosi bora kama cha sasa, wanaonekana kiufundi wako vizuri zaidi ukilinganisha na Lyon ambao wako kwenye wakati mgumu wa kutaka kushuka daraja.Mechi ya leo ni kiporo cha raundi ya kwanza kwa Simba huku Lyon ikicheza mechi yake ya mzunguko wa pili, mechi ya kwanza mabingwa watetezi Simba waliibuka na ushindi wa mabao 2-1.Mpaka sasa Simba imecheza michezo 16, imeshinda 12, sare tatu na kupoteza mchezo mmoja ikiwa na pointi 39. Lyon imecheza michezo 26, imeshinda minne, sare tisa na kupoteza 13 ikishika mkia kwa pointi 21.Bila shaka hautakuwa mchezo rahisi kwa kila mmoja, Simba inahitaji pointi tatu kuendeleza rekodi yake ya ushindi na kuwa katika nafasi nzuri ya kutetea taji na Lyon inahitaji kupambana kupata pointi tatu ili kujinusuru katika ukanda wa kushuka daraja.Lyon itakuwa na kazi kubwa ya kuwazuia washambuaji hatari wa Simba akiwemo Meddie Kagere mwenye mabao tisa, Emmanuel Okwi na John Bocco kila mmoja akiwa na mabao saba.Si hao tu kuna mchezaji hatari kama Zana Coulibaly ambaye mara nyingi amekuwa akipandisha mashambulizi na kutengeneza krosi za hatari na hata kuingia eneo la kufunga.Kocha wa Simba, Patrick Aussems alisema muhimu katika mchezo huo ni pointi tatu ingawa anaona kuna changamoto ya uwanja kutokuwa imara. Changamoto ninayoiona ni uwanja lakini tutakabiliana nao kupata kile tunachokitaka,  alisema na kuongeza kuwa anatarajia kuwapa nafasi wachezaji wote na kuwapumzisha wengine kutokana na ugumu wa ratiba.Alisema anatarajia mashabiki wengi watajitokeza kwani anaamini kila mkoa wanaoenda wako wengi na kuwaahidi kuwapa raha. Mchezaji wa African Lyon, Jabir Aziz alisema wamejipanga vizuri kuwakabili Simba lengo lao ni kuhakikisha wanafanya vizuri. Tunaingia tukiwaheshimu wapinzani wetu ni wazuri na ndio wawakilishi wetu wa nchi kwenye michuano ya kimataifa, tumejipanga kupambana nao lengo letu ni pointi tatu,  alisema.