 SIMBA sasa bado pointi tano tu kumfikia mpinzani wake mkubwa Yanga anayeongoza Ligi Kuu Soka ya Tanzania Bara baada ya jana kuifunga Biashara ya Mara kwa mabao 2-0.Ushindi kwenye mchezo huo uliochezwa mkoani Mara unaifanya Simba kufikisha pointi 69, pointi tano nyuma ya Yanga yenye pointi 74.Huo ni muendelezo wa mabingwa hao watetezi wa Tanzania Bara kucheza mechi zake za viporo vilivyotokana na ushiriki wa timu hiyo kwenye michuano ya Ligi ya Mabingwa Afrika. Simba sasa imecheza mechi 27.Aidha, matokeo hayo yanazidi kuichimbia kaburi la kushuka daraja kwa Biashara ambapo inashika nafasi ya pili toka mwisho ikiwa na pointi 34 katika michezo 32.Mabao yote mawili ya Simba yalipatikana kipindi cha kwanza yakiwekwa kimiani na nahodha wa timu hiyo John Bocco na kumfanya kufikisha mabao 14 kwenye ligi hiyo mpaka sasa.Ilimchukua dakika 33 kwa nahodha huyo kuiandikia Simba bao la kuongoza akiunganisha kwa shuti kali la mguu wa kushoto pasi nzuri iliyopigwa na kiungo Mzamiru Yassin.Dakika tano kabla ya mapumziko Bocco tena aliifungia Simba bao la pili kwa kichwa akimalizia mpira wa krosi wa beki Asante Kwasi aliyecheza badala ya Mohamedi Hussein Tshabalala  Biashara ikicheza mbele ya mashabiki wake ilishindwa kutengeneza nafasi kipindi cha kwanza na kutoa nafasi kubwa ya Simba kutawala sehemu kubwa ya mchezo huo.Kipindi cha pili Simba walifanya mabadiliko kwa kumtoa John Bocco na kumuingiza Emmanuel dakika ya 58 na dakika ya 66 beki Paul Bukaba alipoteza nafasi ya wazi ya kufunga kwa shuti lake kuokolewa na kipa Nourdin Abalora na kuondoshwa na mabeki wa Biashara.Simba ilipata pigo dakika ya 71 kwa kiungo wake Mnyarwanda Haruna Niyonzima kutolewa nje kwa kadi nyekundu kwa kumchezea madhambi mchezaji wa Biashara.Haikuwa siku nzuri kwa mshambuliaji Meddie Kagere baada ya kupoteza nafasi ya wazi dakika ya 73 kwa shuti lake kutoka pembeni kidogo ya lango la biashara na dakika ya 74 alitolewa na kuingia Hassan Dilunga.