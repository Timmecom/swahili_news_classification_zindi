 KLABU ya Simba imeanza mikakati ya kuhakikisha timu yao inafanya vizuri katika michuano ya Ligi ya mabingwa Afrika mchezo ujao dhidi ya Mbabane Swallows ya eSwati utakaochezwa mwishoni mwa mwezi huu.Mchezo wa kwanza dhidi ya timu hiyo unatarajiwa kuchezwa kati ya Novemba 27 na 28 kwenye Uwanja wa Taifa, Dar es Salaam. Akizungumza na gazeti hili jana Mtendaji Mkuu wa Simba, Crescentius Magori alisema wanatarajia kuweka kambi ndani ya nchi ili kumpa nafasi kocha kuandaa kikosi katika mazingira yenye utulivu. Kocha anaendelea na programu zake za mazoezi, lakini kwa upande wetu viongozi tunaendelea na mikakati ya kuweka mazingira mazuri ya timu kupata ushindi katika mchezo wa nyumbani na ugenini,  alisema.Magori alisema watahakikisha wanampa kocha wao Patrick Aussems ushirikiano wa kutosha. Aussems kwa sasa kwa kutambua kazi kubwa iliyopo mbele, amekuwa akiwapa wachezaji wake mazoezi ya nguvu kipindi hiki ambacho ligi imesimama ili kuwa imara kwa michezo ijayo.Alisema kwa sasa wanasubiri mkusanyiko wa wachezaji waliokwenda kuzitumikia timu za taifa wakisharejea wakae nao pamoja na kuwaandaa kisaikolojia wafahamu umuhimu wa mchezo huo na aina ya timu wanayokwenda kukutana nayo.Kiongozi huyo wakati anatangazwa kuwa Mtendaji Mkuu katika mkutano mkuu wa Simba hivi karibuni, alipewa jukumu la kuhakikisha wekundu hao wa Msimbazi wanafanya vizuri katika michuano ya kimataifa na yeye mwenyewe aliahidi jina la timu hiyo kuzungumzika katika bara ya Afrika.Alisema katika kuhakikisha wanaendeleza ubora wao wamewaalika mabingwa wa ligi ya Malawi Big Bullets katika mchezo wa kirafiki wa kimataifa utakaochezwa keshokutwa.  Tumeona tuwaalike Big Bullets kwa ajili ya mchezo wa kirafiki tukijua ni kipimo kizuri kujiandaa na kujitathmini kuelekea katika mchezo wetu wa kimataifa.