 WAZIRI wa Maliasili na Utalii, Dk Hamisi Kigwangalla, amesema ili kukuza utalii wameanza mazungumzo na klabu ya KRC Genk anayochezea Mbwana Samatta ili kutangaza utalii nchini Ubelgiji.Akizungumza jana Dk Kigwangalla alisema wapo kwenye kuandaa mkakati mahsusi, kwa ajili ya kujitangaza kwenye nchi hiyo.  Tayari pia tumeanza mazungumzo na mchezaji wa soka la kulipwa, Mbwana Samatta, ili tutumie jina lake kufungua soko jipya la utalii nchini Ubeligiji,  alisema Dk Kigwangalla. Mbali na Samatta, Dk Kigwangalla amemuomba mwanamitindo wa kimataifa, Flaviana Matata kukubali uteuzi wake wa kuwa Balozi wa hiari wa utalii nchini. Tunakushukuru na kukupongeza Flaviana Matata kwa uzalendo wako hivyo tunakuomba ukubali uteuzi wangu wa kuwa balozi wa hiari wa utalii. Tutakupa hati ya shukrani pia tunakupa safari ya siku tano ya kutembelea vivutio vyetu siku yoyote utakayokuwa tayari,  alisema Dk Kigwangalla. Alisema tayari amekamilisha kazi ya kubuni kauli mbiu ya `Tanzania Unforgettable  ambayo itaitambulisha nchi kwenye masoko ya utalii.