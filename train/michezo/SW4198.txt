 UONGOZI wa timu ya soka ya Yanga umesema kuwa malengo yao katika mashindano ya Kombe la Mapinduzi ni kutwaa taji hilo.Meneja wa timu hiyo, Abeid Mziba aliyasema hayo jana katika mkutano wa waandishi wa habari uliofanyika ofisi za Shirikisho la Soka la Zanzibar, ZFF, Amaan mjini hapa.Alisema kuwa wamekuja vizuri na kikosi kilichokamilika kitakachoweza kutoa ushindani, baada ya Jumamosi kutoka sare ya 2-2 na maasimu wao wakubwa, Simba katika mchezo wa Ligi Kuu Tanzania Bara uliochezwa kwenye Uwanja wa Taifa jijini Dar es Salaam. Yanga inashuka dimbani leo usiku kucheza na Jamhuri katika mchezo utakaofanyika kwenye Uwanja wa Amaan. Jamhuri ni ndugu zetu tunawaheshimu na udugu tutauweka pembeni, tutapambana ili tutoke na ushindi na kuweza kusonga mbele,   alisema Mziba. Akizungumzia kuhusu mtindo wa mashindano ya Mapinduzi mwaka huu, ambao ni wa mtoano, alisema sio mbaya lakini ubaya wake unatokea pale ambapo umefungwa mapema.  Mtoano ni mzuri Ila ubaya wake ni pale unapotolewa hivyo tutahakikisha tunasonga mbele,   alisema.Kwa upande wake nahodha wa Jamhuri, Mohammed Juma Mohammed, alisema kuwa wamejiandaa kwenye mchezo wao huo wa leo na timu yao ipo katika ari nzuri na wanatarajia kushinda. Hatahivyo, alisema kuwa wamejipanga kutoa matokeo mazuri isipokuwa mchezo ni mchezo na lolote linaweza kutokea, lakini wamejiandaa kwa ushindi.Aidha, alisema kuwa ni kweli mwaka jana walifungwa mabao mengi, lakini haimaanishi kama ni wateja wao ila ni matatizo tu ya wachezaji kushindwa kufuata maelekezo ya kocha.Naye kocha wa timu ya Jamhuri, Mustafa Seif Suleiman alisema kuwa wamejiandaa vizuri ili waweze kupambana na Yanga na dakika 90 ndizo zitakazotoa matokeo ila wamejiandaa vizuri ili waweze kushinda. Katika mashindano hayo mwaka jana timu hizo zilipangwa kundi moja, ambapo Yanga iliibuka na ushindi mnono wa mabao 6-0.