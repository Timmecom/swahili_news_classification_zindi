 GUINEA imefuzu fainali zijazo za Kombe la Mataifa Afrika  Afcon  bila kugusa mpira baada ya Rwanda kulazimisha sare ya mabao 2-2 Jamhuri ya Afrika ya Kati katika mechi ya kundi H iliyochezwa jana.Matokeo hayo yanamaanisha Guinea imejihakikishia kumaliza ya pili kwenye kundi hilo katika fainali zitakazofanyika Cameroon 2019. Guinea jana ilitarajiwa kucheza na Ivory Coast usiku katika mechi ambayo sare itawatosha Tembo hao wa Afrika kufuzu.Mabao yote ya Rwanda yalifungwa na mchezaji wa Gor Mahia, Jacques Tuyisenge huku Mahamadou Habib Habibou na Geoffrey Kondogbia waliifungia CAR. Guinea inaongoza kundi H ikiwa na pointi 10 huku Ivory Coast ina pointi saba, kabla ya mechi yake ya jana usiku.Mapema jana, Jordan Ayew alifunga mabao yote ya Ghana iliyoifunga Ethiopia 2-0 mjini Addis Ababa katika mechi yao ya kufuzu fainali hizo. Ni urejeo mzuri kwa Jordan katika kikosi cha Black Stars akicheza na ndugu yake Andre, mara ya mwisho aliichezea Ghana kwenye mechi ya kufuzu kombe la dunia dhidi ya Congo Brazzaville Oktoba 2017.Jordan, ambaye anacheza kwa mkopo Crystal Palace kutoka Swansea City, alifunga bao la kuongoza kwa nchi yake katika dakika ya nne na kuongeza la pili kwa mkwaju wa penalti katikati ya kipindi cha kwanza.Matokeo hayo yanaifanya Ghana kushika nafasi ya pili kwenye kundi F ikiwa na pointi sita katika mechi tatu ilizocheza. Imezidiwa pointi moja na vinara Kenya ambao wamecheza mechi moja zaidi. Mechi ya nyumbani kati ya Kenya na Sierra Leone mwishoni mwa wiki iliyopita iliahirishwa kutokana na Sierra Leone kutumikia adhabu ya kufungiwa kujihusisha na soka. Inamaanisha kundi F bado kuna mkanganyiko kuhusu timu zitakazofuzu.