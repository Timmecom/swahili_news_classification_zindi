 WAKATI jana watanzania walipokea ndege mpya ya kisasa ya Airbus A220-300, wawakilishi wa michuano ya kimataifa Simba walikata kiu ya mashabiki wa soka nchini baada ya kufuzu hatua ya makundi ya michuano ya Ligi ya Mabingwa Afrika.Simba imefuzu hatua hiyo kwa ushindi wa mabao 3-1 dhidi ya Nkana FC ya Zambia katika mechi iliyochezwa uwanja wa Taifa Dar es Salaam. Kufuzu hatua ya makundi kunaifanya Simba kuvuna zaidi y ash bilioni moja kutoka kwa Shirikisho la Soka Afrika (CAF). Haikuwa rahisi kwa Simba kupata ushindi huo katika mechi hiyo ambayo Nkana ilipewa nafasi kubwa ya kushinda kutokana na historia yake inapokutana na Simba miaka ya nyuma. Mzambia Cletous Chama ndiye shujaa jana baada ya kufunga bao la tatu katika dakika ya 88 akiunganisha kwa kisigino pasi ya Hassan Dilunga aliyeingia uwanjani kuchukua nafasi ya Meddie Kagere katika dakika ya 57. Mechi ya jana ilianza kwa Simba kuliandama lango la Nkana ambapo dakika ya tano tu nahodha John Bocco alikosa bao. Lakini kibao kiliwageukia Simba katika dakika ya 16 ambapo wageni Nkana walipata bao la kuongoza kupitia kwa nyota wao Walter Bwalya baada ya kulishambulia lango la Simba kwa muda mrefu.Simba ilisawazisha bao hilo katika dakika ya 29 kupitia kwa kiungo wake Jonas Mkude aliyeachia shuti la mbali lililomshinda mlinda mlango wa Nkana Allan Chibwe na mpira kujaa wavuni. Dakika ya 45 mkongwe Meddie Kagere aliifungia Simba bao la pili kwa kichwa akiunganisha mpira wa Nicholaus Gyan. Matokeo ya jana, yanaivusha Simba hatua ya makundi kwa jumla ya mabao 4-3 baada ya kufungwa mabao 2-1 ugenini Kitwe mwishoni mwa wiki iliyopita. Simba imerudia ilichokifanya mwaka 2003 ilipofuzu hatua hiyo kwa kuwaondoa mabingwa watetezi wa wakati huo Zamalek ya Misri kwa mikwaju ya penalti. Kikosi cha Simba SC kilikuwa: Aishi Manula, Nicholas Gyan/Juuko Murshid dk52, Mohammed Hussein  Tshabalala , Erasto Nyoni, Pascal Wawa, James Kotei, Clotous Chama, Jonas Mkude, John Bocco, Meddie Kagere/Hassan Dilunga dk57 na Emmanuel Okwi/ Shiza Kichuya dk79.Nkana FC: Allan Chibwe, Hassan Ramadhan  Kessy , Ben Banh, Richard Ocran, Musa Mayeko, Duncan Otieno, Harrison Chisala, Shadrack Malambo/Festus Mbwewe dk69, Ronald Kampamba/ Freddy Tshimbenga dk58, Walter Bwalya na Kelvin Kampamba/Chisamba Lungu dk55.