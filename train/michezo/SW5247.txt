 RAIS mpya wa Baraza la Vyama vya Soka kwa Nchi za Ukanda wa Afrika Mashariki na Kati (Cecafa), Wallace Karia amesema atahakikisha kila timu inashiriki mashindano yote yanayoandaliwa na baraza hilo na nchi ambayo haitashiriki itachukuliwa hatua za kinidhamu.Karia ametoa kauli hiyo jana, baada ya kuwasili Uwanja wa Ndege wa Kimataifa wa Julius Nyerere akitokea nchini Uganda, ambako michuano ya Cecafa ilihitimishwa juzi kwa wenyeji Uganda kutwaa taji na yeye kuchaguliwa kushika wadhifa huo. Ni jukumu zito lakini marais wenzengu wameniamini na kuona natosha na mimi sitawaangusha, nitahakikisha kwenye kila michuano inayofanyika nchi zote wanachama zinashiriki, lengo likiwa ni kurudisha heshima ya ukanda huu,  alisema Karia.Alisema malengo yake ni kuweka heshima kwenye mchezo wa soka na kuonesha thamani ya mashindano yatakayofanya ukanda huu kurudisha heshima yake kama ilivyokuwa hapo awali. Alisema moja ya hatua atakazozichukua ni kuwasiliana na Shirikisho la Soka la kimataifa (FIFA) na lile la soka barani Afrika (Caf),kuzuia ruzuku kwa timu ambazo hazitashiriki michuano inayoandaliwa na ukanda huo.Alisema Licha ya ukanda huo kuwa wa kwanza kuanzisha michuano barani Afrika kama ya Kombe la Kagame bado unaonekana kuwa wa mwisho kimaendeleo ya soka ukizidiwa na kanda zingine kama Cosafa ambazo uanzishwaji wao walijifunza kupitia kwao. Naamini majukumu ya baraza nitayatimiza kwa weledi mkubwa, licha ya kuwa na majukumu TFF nitahakikisha utekelezaji unafanyika kwa maendeleo kuonekana, kwani Cecafa inakabiliwa na changamoto nyingi ikiwemo kukosa udhamini na michuano kuingiliana na ratiba za ligi za ndani,  aliongeza Karia Karia ataongoza baraza hilo kwa miaka minne, akichukua mikoba iliyoachwa na Rais wa zamani wa Shirikisho la Soka la Sudani (SFA), Mutasim Gafaar aliyemaliza muda wake.