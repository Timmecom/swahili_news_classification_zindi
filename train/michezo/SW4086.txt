 KLABU ya Yanga inaumiza kichwa namna ya kuwabakisha wachezaji wake waliomaliza mikataba kuelekea kwenye maandalizi ya kambi wiki ijayo kwa ajili ya mchezo wa kombe la shirikisho Afrika dhidi ya Gor Mahia ya Kenya.Mpaka sasa hakuna taarifa za kina juu ya waliobaki huku miongoni mwa waliomaliza mikataba mshambuliaji wake, Obrey Chirwa akidaiwa kujiunga na Ismailia ya Misri. Akizungumza na gazeti hili jana Katibu Mkuu wa Yanga, Charles Mkwasa alisema bado hawajamalizana nao ila wanaendelea na mazungumzo na wote waliomaliza mikataba, huenda mambo yakawa mazuri hadi kufika wiki ijayo. Timu itaanza maandalizi ya michuano ya kimataifa wiki ijayo hivyo bado tunamalizana na wale waliomaliza mikataba kuhakikisha mambo yanakuwa mazuri kabla ya kuanza kwa maandalizi hayo,  alisema. Baadhi ya wachezaji waliomaliza mikataba Yanga ni Kelvin Yondani, Juma Abdul, Hassan Kessy, Vincent Andrew, Said Makapu, Emmanuel Martin, Nadir Haroub  Canavaro , Geofrey Mwashiuya na Ben Kakolanya.Timu hiyo kwa sasa chini ya Kamati mpya ya ushauri na usajili inayoongozwa na Mwenyekiti Abbas Tarimba inaendelea na mchakato wa mazungumzo dhidi ya wale inaowahitaji kubaki nao. Hata hivyo, kazi huenda ikawa kubwa kwani wachezaji walio na mikataba ni saba pekee ambao hawatoshi kuibeba timu hiyo kwenye michuano ya kimataifa na zaidi watahitaji kumalizana na hao wa juu ili mambo yao yaende vizuri.Tarimba alisema hivi karibuni kuwa watafanya usajili mzuri wa wachezaji lakini siyo kwa ajili ya michezo ya kimataifa kwani sheria zitahitaji wachezaji wapya watatu. Kikosi hicho kitakachonolewa na Kocha mpya, Mwinyi Zahera kinatarajiwa kuingia kambini rasmi Jumanne ijayo huu kwa ajili ya mchezo dhidi ya Gor Mahia unaotarajiwa kuchezwa Julai 13, mwaka huu.