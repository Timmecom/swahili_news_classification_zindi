 Mwandishi Wetu TIMU ya soka ya taifa ya wanawake, Twiga Stars leo ipo Kinshasa kucheza mechi ya marudiano ya kufuzu michezo ya Olimpiki 2020 Tokyo, Japan dhidi ya Congo.Mechi hiyo inatarajiwa kuwa kali na ya kusisimua huku Twiga Stars ikihitaji ushindi angalau wa bao 1-0 kusonga mbele baada ya kutoka sare ya mabao 2-2 katika mechi ya kwanza iliyochezwa kwenye Uwanja wa Taifa Dar es Salaam mwishoni mwa wiki iliyopita. Kikosi cha Twiga kikiongozwa na Mwenyekiti wa kamati ya soka la wanawake Amina Karuma kilifika Kinshasa mapema jana tayari kwa mechi hiyo.  Tumefika salama na wachezaji wapo kwenye hali nzuri tayari kwa mechi ya kesho (leo),  alisema.Akizungumzia mechi hiyo, nahodha wa Twiga Stars, Asha Rashid  Mwalala  alisema wapo vizuri na wana uwezo wa kubadili matokeo.  Imetokea bahati mbaya tukapata sare mechi ya kwanza lakini nimeshazungumza na wachezaji wenzangu tutafia uwanjani siku hiyo (leo),  alisema.Naye Kocha mkuu wa timu hiyo, Bakari Shime alisema hana wasiwasi na wachezaji wake ameshawaelekeza cha kufanya ikiwa ni pamoja na kurekebisha makosa katika mechi iliyopita.  Makosa tumerekebisha, mtuombee tu tufanye vizuri kwenye mechi hii kwani wapinzani wetu nao sio wa kubeza,  alisema.Mshindi wa mechi hiyo atacheza na Equatorial Guinea na mshindi ndiye atakayefuzu fainali za michezo hiyo. Twiga Stars ikifuzu itakuwa ni mara ya kwanza kwenye michuano hiyo lakini ilishawahi kufuzu fainali za Afrika mwaka 2010 Afrika Kusini na fainali za michezo ya All African Games iliyofanyika Congo Brazzavile