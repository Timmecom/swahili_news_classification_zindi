 Kwa mujibu wa Katibu Mkuu wa Kamati ya Olimpiki Tanzania (TOC), Filbert Bayi, Waziri wa Habari, Utamaduni, Sanaa na Michezo, Dk Harrison Mwakyembe ndiye anayetarajia kukabidhi bendera ya taifa na kuiaga rasmi timu hiyo.Alisema kuwa msafara wa timu hiyo, ambao utaongozwa na Mkurugenzi wa Maendeleo ya Michezo nchini, Dk Yussuf Singo, utakuwa na jumla ya watu 31 wakiwemo wachezaji wa riadha, ndondi, kuogelea na mpira wa meza pamoja na viongozi.Alisema kuwa Singo ataondoka kesho Jumapili kwenda Gold Coast, Australia kwa ajili ya maandalizi ya mwisho kabla ya kuipokea timu hiyo, ambayo itaondoka nchini Alhamisi Machi 29.Alisema kuwa timu za ndondi pamoja na ile ya mpira wa meza ziko katika kambi ya kudumu katika hosteli ya FBF Mkuza Kibaha, ambapo timu ya riadha inayoendelea na kambi mjini Arusha, kesho inatarajia kutua Kibaha kuungana na wenzao kwa maandalizi ya mwisho kabla ya kuondoka.Timu ya riadha itakuwa na Stepheno Huche, Said Makula na Sarar Ramadhani (marathon), Failuna Abdi (meta 10,000), Ali Khamisi Ghulam (meta 100/200) na Anthony Mwanga (miruko na mitupo) wakati makocha wao ni Zakarie Barie na Lwiza John.Mabondia ni pamoja na Kassim Mbutika (Walter), Ezra Paulo (Bantam), Haruna Swanga (Heavy) na Suleiman Kidunda (Middle) wakati kocha wao atakayeongozana na timu hiyo ni Mkenya Benjamin Oyombi wakati kuogelea wachezaji ni Hilal Hilal na Sonia Franco chini ya kocha Khalid Yahya Rushaka.Timu ya mpira wa meza inaundwa na Amon Tumaini, Masoud Mtalaso, Neema Mwaisyula na Fathiya Pazi wakati kocha wao ni Ramadhani Othmani Suleiman.Viongozi ni Dk Singo, meneja wa timu hiyo Nasra Mohamed, daktari ni Joakime Mshanga. Viongozi wengine kwa nafasi zao ni Naibu Waziri wa Habari, Utamaduni, Sanaa na Michezo, Juliana Shonza, Rais wa TOC Gulam Rashid, Bayi, Pestro Kivike, ambaye ni msaidizi wa Shonza.Hadi sasa Tanzania ina jumla ya medali 21, zikiwemo za dhahabu sita za dhahabu, ambazo tano za riadha na moja ya ngumi, sita za fedha, nne za riadha na mbili za ngumi na tisa za shaba.Kwa mara ya mwisho, Tanzania ilipata medali katika Michezo ya Jumuiya ya Madola mwaka 2006 Melbourne, Australia wakati wanariadha, Samson Ramadhan na Fabian Joseph walipotwaa medali za dhahabu na fedha katika marathon na mbio za meta 10,000.