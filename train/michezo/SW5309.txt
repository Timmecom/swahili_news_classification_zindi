 SHIRIKISHO la Soka Tanzania (TFF) limesema usajili wa wachezaji kwa klabu za Tanzania zitakazoshiriki mashindano ya kimataifa inayoandaliwa na Shirikisho la Soka la Afrika (Caf), sasa utafungwa rasmi Julai 10 badala ya Juni 30.Kwa mujibu wa taarifa ya TFF iliyosainiwa na msemaji wake Cliff Ndimbo, awali timu zote za Tanzania usajili wao ulikuwa umalizike Juni 30, lakini zile zinazoshiriki mashindano ya kimataifa zimeongezewa muda.Tanzania msimu ujao wa Ligi ya Mabingwa wa Afrika itawakilishwa na timu mbili za Simba na Yanga huku katika michuano ya Kombe la Shirikisho, itawakilishwa na timu za Azam FC pamoja na timu ngeni ya Manispaa ya Kinondoni ya KMC.Hatua hiyo ya kuongeza muda, inatoa nafasi zaidi kwa vigogo Simba na Yanga kupata muda zaidi wa kusajili wachezaji wao kwa ajili ya mashindano hayo ya kmataifa bila kupigwa faini yoyote.Hiyo itazisaidia timu hizo za Tanzania kuimarisha zaidi vikosi vyao kwa ajili ya ushiriki wao wa michuano ya kimataifa. Kupitia barua iliyotolewa na Ndimbo, usajili huo wa mashindano ya CAF kwa Klabu za Simba, Yanga, Azam FC na KMC wenyewe utafungwa mwezi huu. Baada ya kipindi hicho cha usajili Klabu zitakuwa na siku tisa za kusajili kwa kulipa faini ya dola za Marekani 250 kuanzia Julai 11 hadi 20,2019 kabla ya kipindi cha pili kitakachokuwa na siku 10 kuanzia Julai 21 hadi 31, ambapo klabu italipa dola za Marekani 500 huku wachezaji itakayowasajili wataanza kutumika katika raundi ya pili ya michuano hiyo ya kimataifa. Tanzania inaandika historia kwa mara ya kwanza kuingiza klabu nne kwenye michuano hiyo na kuzipiku nchi zingine za Afrika Mashariki ambazo hazijawahi kupeleka idadi kama hiyo katika mashindano hayo.Aidha, kupitia barua hiyo imetangaza kufunguliwa kwa Dirisha la Usajili kwa Klabu zinazoshiriki Ligi Daraja la Kwanza na Ligi Daraja la Pili kwa msimu wa 2019/2020, ambalo linatarajia kufungwa Julai 31,2019 na hakutakuwa na muda wa ziada.