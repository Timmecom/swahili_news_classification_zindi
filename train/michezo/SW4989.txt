 Aidha, Njombe Mji imeshindwa kutamba kwenye uwanja wake wa nyumbani wa Sabasaba baada ya kupata sare kama hiyo dhidi ya Majimaji.Matokeo ya Singida yanaifanya kuendelea kubaki nafasi ya nne kwenye msimamo ikifikisha pointi 34 na kushindwa kuishusha Azam yenye pointi 35, Yanga pointi 37 na vinara Simba wanaoongoza kwa pointi 42.Kagera ndio ilikuwa ya kwanza kupata bao la uongozi la mkwaju wa penalti lililofungwa dakika 33 na Mohamed Fakhi lililodumu hadi kumalizika kipindi cha kwanza cha mchezo huo.Penalti hiyo ilipatikana baada ya mchezaji wa Singida United, Michel Rusheshangoga kunawa mpira eneo la hatari. Sare hiyo inaifanya Kagera Sugar kuendelea kuwa kwenye ukanda wa kushuka daraja ikiwa nafasi ya 14 kwa kufikisha pointi 15.Hali inazidi kuwa mbaya kwa Njombe Mji baada ya kulazimishwa sare dakika za mwisho za mchezo huo. Iliongoza bao 1-0 lililofungwa na Ditram Nchimbi lililodumu hadi dakika 90 kisha dakika za nyongeza za mchezo huo Aziz Sibo akaisawazishia Majimaji.Hiyo ni baada ya kutokea sintofahamu kutokana na mmoja wa wachezaji wa Majimaji, Geofrey Mlawa kuonekana akilitoa taulo la kipa wa Njombe kwenye lango lake, hali iliyosababisha vurugu karibu dakika tatu za kuelekea mwishoni mwa mchezo huo.Hali hiyo ilionekana kuwavuruga wachezaji wa Njombe kisaikolojia na kujikuta wakipotea na kuruhusu bao la kusawazisha. Njombe itaendelea kushika mkia kwa pointi 15 sawa na Majimaji wanayefuatana.