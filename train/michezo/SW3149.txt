 WAWAKILISHI wa Tanzania katika michuano ya Ligi ya Mbingwa Afrika, Yanga wanatarajiwa kuondoka Jumatano kwenda Mwanza kwa ajili ya kambi ya wiki moja kujiandaa na mchezo wa kimataifa dhidi ya Zesco.Yanga inatarajiwa kucheza mchezo huo hatua ya kwanza Septemba 14, mwaka huu kwenye Uwanja wa Taifa, Dar es Salaam na baadaye kurudiana Mwanza. Akizungumza na gazeti hili jana mratibu wa kikosi hicho, Hafidhi Salehe alisema wanatarajia kufanya maandalizi yao mkoani humo ambako watacheza michezo miwili ya kirafiki kujipima nguvu. Tunatarajia kucheza dhidi ya Mbao kisha baadaye dhidi ya Pamba kwa ajili ya kujiweka sawa kwa maandalizi ya mchezo wetu wa kimataifa na tutarejea siku tatu kabla ya mchezo huo, alisema.Yanga inapata nafasi hiyo baada ya mapumziko mafupi ya ligi kupisha maandalizi ya timu ya taifa inayojiandaa na mchezo wa kufuzu Kombe la Dunia dhidi ya Burundi utakaochezwa wiki ijayo.Baadhi ya wachezaji wa klabu hiyo hawatakuwepo katika kambi hiyo ya Yanga wakienda kutumikia timu zao za taifa ni kipa Metacha Mnata, Kelvin Yondani, Abdulaziz Makame, Mohamed Isa  Banka , Farouk Shikalo na Patrick Sibomana. Yanga imetoka kupoteza mchezo wake uliopita wa Ligi Kuu dhidi ya Ruvu Shooting kwa bao 1-0.