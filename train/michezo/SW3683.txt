 AZAM FC ambayo ipo Uganda ikiendelea na kambi yake kwa ajili ya kujiandaa na msimu mpya imetamba kuwa kambi hiyo itawapa matunda ya kutosha kuelekea msimu ujao wa Ligi Kuu Bara unaotarajiwa kuwa mgumu.Kauli hiyo imetolewa na beki kisiki na mkongwe katika kikosi hicho, Agrey Morris ambaye ameeleza kuwa maandalizi hayo yatawasaidia kwa kiasi kikubwa kulingana na mji waliopo pia ukizingatia mechi ambazo wameziandaa wakiwa huko.Morris amefunguka zaidi kwamba kikubwa hayo ni maandalizi yao ya mwisho hivyo ni muhimu kwao na imekuwa kitu kizuri kupata muda mzuri kwenda nje ya nchi kwa ajili ya kujiweka fiti kitu ambacho kimeonekana kuwa na matokeo mazuri hata kwa timu nyingine duniani zilizoendelea. Maandalizi yanaendelea vizuri na sisi tumejipanga kupokea kila kitu kutoka benchi la ufundi kwa ajili ya kurahisisha kazi msimu ujao. Inafahamika mara zote kuwa timu zinapopata muda na sehemu nzuri ya kujifua basi hufanikiwa kwa kiasi kikubwa katika maandalizi. Na ndivyo ilivyo kwetu, hapa tunajiandaa na msimu mzima. Uganda ni sehemu nzuri na kuna timu nzuri, mechi zilizoandaliwa zitatusaidia kujipima na kuangalia mapungufu yetu kabla ya kuanza mapambano ya ligi,  alisema Morris.Azam imewasili Kampala tangu Jumatatu ya wiki hii ikitarajia kukaa kwa takriban wiki mbili ambapo itajipima kwa mechi za kirafiki na KCCA, URA, Onduparanka, Express na Vipers.