 LEO ni tarehe 28 Desemba, zimebaki siku tatu tu kabla ya kukamilisha mwaka 2019 na kuukaribisha mwaka mpya wa 2020, tunamuomba Mwenyezi Mungu atujaalie kuumaliza mwaka huu na kuingia mwaka mpya salama.Wakati mwaka 2019 unaelekea ukingoni kuna matukio mengi ya kukumbukwa ambayo yametokea katika anga la michezo na burudani ambayo yamekuwa ya kuhuzunisha na mengine ya kufurahisha. Matukio ni mengi mno lakini katika makala haya tumeorodhesha baadhi ya hayo ambayo yaliwagusa watu wengi.Harmonize kujitoa WCB Agosti mwaka huu mashabiki na wafuatiliaji wa muziki wa Bongo Fleva walipata taarifa ya kushangaza baada ya kusikia  memba  wa kundi la Wasafi Classic Baby (WCB), Rajab Abdul  Harmonize  kutangaza kujitoa katika kundi hilo.Awali Harmonize hakutangaza wazi kuwa amejitoa katika kundi hilo ambalo ndilo limemtoa kimuziki lakini kulikuwa na uvumi wa kujitoa kwake kwa kipindi kirefu baada ya kutoonekana mara kadhaa katika matamasha ya Wasafi yaliyoandaliwa na kundi hilo.Aliyeweka wazi sakata hilo ni mmoja wa viongozi wa WCB Salam SK alipohojiwa na Wasafi FM katika kipindi cha Block 89, Agosti 21 ambapo alisema kuwa moyo wa Harmonize haupo tena WCB na tayari ameshauandikia uongozi kutaka kujitoa.Babu Seya afunga ndoa Septemba 7 msanii mkongwe wa muziki wa dansi nchini Tanzania, Nguza Viking maarufu Babu Seya alifunga ndoa takatifu na aliyekuwa mchumba wake, ambaye ni katibu tawala wilaya ya Muheza, Esterine Haule.Ndoa hiyo iliwaacha midomo wazi mashabiki wengi wa msanii huyo kutokana na kuwa ilifanywa kimyakimya ambapo wawili hao walifunga ndoa yao katika Kanisa Katoliki la Sinza, Dar es Salaam. Babu Seya mwenye asili ya nchi ya Jamhuri ya Kidemokrasia ya Kongo ni mwanamuziki anayefanya kazi zake nchini, tangu mwaka 2004 alikuwa katika kifungo cha maisha baada ya kutiwa hatiani kwa makosa ya kunajisi watoto.Mwaka 2017, Babu Seya alitoka jela kwa msamaha wa Rais John Magufuli, baada ya kutumikia adhabu yake kwa miaka 13. Ilielezwa kuwa Babu Seya alifiwa na mkewe kabla ya kuhukumiwa na tangu alipotoka jela amekuwa akiishi maisha ya upweke. Kifo cha Ruge Mutahaba Februari 26 anga la burudani liligubikwa na huzuni kubwa baada ya kutokea kwa kifo cha Mkurugenzi wa vipindi na uzalishaji wa Clouds Media Group, Ruge Mutahaba.Ruge alikuwa mmoja kati ya wadau wakubwa waliochangia kukuza tasnia ya burudani nchini kutokana na harakati zake ikiwemo kusimamia kituo cha radio ya burudani, Clouds FM, kuandaa matamsha ya muziki pamoja na kusimamia kituo cha kukuza vipaji vya sanaa cha Tanzania House of Talent  THT  ambacho kimewatoa wanamuziki wengi akiwemo Barnaba, Mwasiti, Linah, Amini, Rachel na wengine.Ruge hadi umauti unamkuta alikuwa akipatiwa matibabu Afrika Kusini, alikuwa akiugua kwa zaidi ya miezi minne na alianza kupatiwa matibabu katika hospitali za Dar es Salaam, kisha akapelekwa India na baadae Afrika Kusini. Mwili wa Ruge ambaye alizaliwa Brooklyn New York Marekani mwaka 1970 ulizikwa Machi 4, nyumbani kwao katika kijiji cha Kiziru, Karabagaine, Bukoba mkoani Kagera.Mwakinyo ampiga Mfilipino Taifa Novemba 30 kama sio jiji la Dar es Salaam basi ni nchi kwa ujumla ilisimama kupisha pambano la ngumi la kimataifa lisilo na ubingwa kati ya bondia wa Tanzania, Hassan Mwakinyo na Mfilipino Arnel Tinampey.Pambano hilo la aina yake la raundi 10 lilipigwa katika Uwanja wa Uhuru, Dar es Salaam na kumalizika kwa Mwakinyo kuibuka na ushindi kwa pointi huku mashabiki wengi walikuwa na imani kubwa kwamba mtanzania huyo atamtwanga Mfilipino mapema kwa KO kutokana na kuwa na rekodi nzuri ya kushinda mapambano yake ya kimataifa. Kabla ya kuzipiga na Tinampey, Mwakinyo alitoka kushinda pambano lake kwa KO dhidi ya Muargentina, Sergio Gonzalez , kabla ya hilo alimpiga kwa KO Muingereza, Sam Eggington.Majaji watatu waliokuwa wakisimamia pambano hilo walitoa pointi kwa kutofautiana ambapo jaji wa kwanza alitoa pointi 97 kwa Mwakinyo na 93 kwa Tinampey, wapili Mwakinyo 98 Tinampey 92 na watatu alitoa 96 kwa kila mmoja. Kifo cha Godzilla Februari 13 tasnia ya muziki wa Hip Hop nchini ilipata pigo baada ya kutokea kwa kifo cha msanii wa muziki huo Golden Mbunda, maarufu Godzilla.Godzilla aliyetambulika kwa nyimbo zake kadhaa ikiwemo La kuchumpa, Jinsi nilivyo, First Class, Mama I made It, Nataka pamoja na Milele aliyomshirikisha Ali Kiba alizikwa Februari 16 katika makaburi ya Kinondoni na maelfu ya mashabiki wake pamoja na wasanii mbalimbali wakiongozwa na mkuu wa mkoa wa Dar es Salaam, Paul Makonda. Msanii huyo ambaye alikuwa mmoja kati ya wasanii waliokuwa na uwezo mkubwa  kufree style  kwa muda mrefu, alifariki baada ya kuugua ghafla akiwa nyumbani kwao Salasala na kukimbizwa katika hospitali ya Lugalo kupatiwa matibabu.