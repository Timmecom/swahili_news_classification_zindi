 HATIMAYE klabu ya Yanga imekubali kufanya uchaguzi kama ilivyoagizwa na Shirikisho la Soka Tanzania (TFF) kwa ajili ya kujaza nafasi za viongozi zilizoachwa wazi.Awali, baada ya TFF kutangaza uchaguzi huo kwa maagizo ya Baraza la Michezo la Taifa (BMT) hivi karibuni, viongozi wa matawi wa Yanga walilijia juu shirikisho hilo na kukataa kusimamiwa nao, huku wakiweka msimamo kuwa bado wanamtambua Yusuf Manji kama Mwenyekiti wao.Yanga imekubali kufanya hivyo baada ya shirikisho hilo kwa kushirikiana na Uongozi wa klabu hiyo kufanya kikao cha pamoja juzi. Katika kikao hicho, walimchagua Thobias Lingalangala Kuwa Kaimu Mwenyekiti wa timu hiyo hadi watakapochagua viongozi wa kujaza nafasi zilizoachwa wazi.Akizungumza na waandishi wa habari Makao Makuu ya TFF Lingalangala alisema   tumekubaliana uteuzi huo na kuhakikisha uchaguzi unafanyika kama ulivyopangwa, . Alisema baada ya kikao hicho kinachofuatia ni uchaguzi tuu kwa mujibu wa katiba ya mwaka 2010 wa klabu hiyo na kwamba hakutaruhusiwa kufanyika mkutano mwingine. Nawahimiza mashabiki wa Yanga wasifanye mambo ya kutaka kurudisha nyuma suala la uchaguzi usifanyike watakaobainika watachukuliwa hatua kali za kisheria,  alisema.Lingalangala alisema kama kuna wanachama wenye wagombea wao, basi jambo zuri ni kuwashawishi kwenda kuchukua fomu badala ya kulalamika mitaani. Alisema nafasi zinazowaniwa Mwenyekiti, Makamu Mwenyekiti na wajumbe wanne waliojiuzulu kwa nyakati tofauti. Ada ya kuchukua fomu ni kama ifuatavyo kwa nafasi ya Mwenyekiti na Makamu Mwenyekiti ni shilingi 200,000/= na wajumbe ni 100,000.  Uchaguzi wa Yanga umepangwa kufanyika Januari 13 mwakani.