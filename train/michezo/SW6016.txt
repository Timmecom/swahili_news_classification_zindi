 UJIO wa Kocha wa Simba, Sven Vandenbroeck, umezidisha matumaini ya mafanikio kutokana na mbinu na mifumo anayowafundisha wachezaji wake ikiwa ni siku nne tangu alipoanza kuifundisha timu hiyo.Vandenbroeck amezungumza na gazeti hili na kukiri Simba ina wachezaji wenyeji vipaji isipokuwa anachokifanya ni kuwajenga katika utimamu wa mwili, kimbinu na mifumo watakayotumia ili kuhakikishia wanapata matokeo ya ushindi kwenye mechi. Nina siku chache tangu nianze kazi lakini nimefurahi kuona Simba ina wachezaji wenye vipaji ingawa wengine wapo timu za taifa naamini kazi yangu haitokuwa ngumu kwa sababu nafanya kazi na watu wanaojua nini nataka kwa sasa tutafanya mazoezi magumu ili kupima utimamu,  alisema Vandenbroeck.Baadhi ya wachezaji wa Simba, licha ya kuhenyeshwa kwa saa tatu, wamemvulia kofia kocha huyo pamoja na msaidizi wake Seleman Matola na kueleza endapo mazoezi hayo yataendelea siku zote kuna uwezekano baadhi ya timu zikapata aibu ya mwaka kwa kuzifunga idadi kubwa ya mabao.Wakati Simba, wakitambia ujio wa kocha wao, watani zao Yanga nao mambo yamezidi kunoga baada ya kocha wa muda Charles Mkwasa, kuridhishwa na muunganiko wa kiuchezaji unaonyeshwa na wachezaji wake na kuwataka mashabiki kukaa mkao wa kula.Mkwasa alisema kadri siku zinavyokwenda Yanga imezidi kubadilika na anaamini mambo yatakuwa zaidi ya hapo baada ya kuongeza baadhi ya wachezaji kwenye dirisha dogo ambalo limefuguliwa jana. Mashabiki wa Yanga, waondoe hofu kwani wana timu nzuri, mwanzo ulikuwa mgumu kwa sababu kuna wachezaji tuliwakosa kwenye timu lakini baada ya dirisha la usajili watakuwepo na muunganiko wa timu ni mzuri,  alisema Mkwasa.