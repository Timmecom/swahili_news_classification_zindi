 WAKATI klabu ya soka ya Simba leo inashuka kwenye dimba la CCM Kirumba kupepetana na KMC katika mchezo wa Ligi Kuu Tanzania Bara, mchezaji wake Haruna Niyonzima ametamba klabu hiyo kutetea ubingwa wa Ligi Kuu Tanzania Bara msimu huu.Simba juzi kwenye uwanja huohuo, iliifunga Alliance 2-0 katika moja ya mechi zake za viporo na kurejesha matumaini kwa wapenzi wake baada ya kufungwa 2-1 na Kagera Sugar ya Bukoba katika mchezo wa awali. Simba inashuka dimbani leo ikiwa imejikusanyia jumla ya pointi 63, huku ikibakisha pointi tatu tu kabla ya kuikamata Azam FC yenye pointi 66 na iko katika nafasi ya pili nyuma ya vinara Yanga wanaoongoza wakiwa na pointi zao 74 baada ya kucheza mechi 32.Wekundu hao wa Msimbazi wameshacheza mechi 25 na bado mkononi wana viporo kibao ambavyo vilibaki wakati wakicheza michuano ya Ligi ya Mabingwa wa Afrika na kuishia katika hatua ya robo fainali. Niyonzima alisema klabu yake ina nafasi kubwa ya kutetea ubingwa wa Ligi Kuu Bara baada ya kupata ushindi katika mchezo dhidi ya Alliance.Juzi, Niyonzima alifunga goli la kwanza katika mchezo ulioisha kwa Simba kupata ushindi wa magoli 2-0 kwenye Uwanja wa CCM Kirumba Mwanza. Alisema sio rahisi kutwaa ubingwa huo lakini ushirikiano mzuri uliopo kwa wachezaji wenzake wanaweza kutwaa ubingwa huo. Kiungo huyo raia wa Rwanda alisema kuwa mzunguko mzuri wa wachezaji unaofanywa na kocha Patrick Aussems ni wazi kuwa safari ya kutetea taji lao imeiva.Nyota huyo wa zamani wa Yanga alizungumzia goli lake la kwanza msimu huu ambapo alisema baada ya kufunga timu ilirudi katika morali ya kupambana ukizingatia walipoteza mchezo uliopita dhidi ya Kagera Sugar. Baada ya ushindi huo, Simba yenye michezo saba mkononi imefikisha pointi 63, ikiwa nafasi ya tatu na kupunguza gepu dhidi ya vinara Yanga wenye pointi 74, wakati Azam ikiwa nafasi ya pili na pointi 66 peke.