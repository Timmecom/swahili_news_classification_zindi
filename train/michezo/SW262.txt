 WACHEZAJI John Bocco, Meddie Kagere na Clatous Chama jana waliipa Simba ushindi muhimu wa mabao 4-1 dhidi ya Mbabane Swallows katika mechi ya kwanza ya michuano ya Ligi ya Mabingwa Afrika iliyochezwa kwenye Uwanja wa Taifa Dar es Salaam.Matokeo hayo yanaiweka Simba kwenye nafasi nzuri ya kusonga mbele kwenye michuano hiyo, kwani wanachotakiwa kufanya ni kupata ushindi wowote ugenini wiki ijayo huku wakiwazuia wapinzani wao kupata mabao mengi.Simba jana ilianza mechi hiyo kwa moto na Bocco akaiandikia bao la kuongoza katika dakika ya saba akiunganisha pasi ya Nicholaus Gyan. Bao hilo halikuwakatisha tamaa Mbabane, kwani dakika ya 24 walisawazisha kupitia kwa Gueyane Nzambe.Bocco aliingia tena nyavuni dakika ya 32 akifunga bao la pili la Simba kwa mkwaju wa penalti iliyotolewa na mwamuzi baada ya Emmanuel Okwi kufanyiwa madhambi akiwa kwenye eneo la hatari.Simba ingeweza kupata mabao mengi zaidi katika kipindi cha kwanza kwani wachezaji wake walitengeneza nafasi nyingi, lakini walishindwa kuzitumia. Kipindi cha pili kilianza kwa wageni kutawala zaidi na kufanya mashambulizi ya mara kwa mara lakini mabadiliko yaliyofanywa na benchi la ufundi la Simba kumtoa Okwi na kumuingiza Shizza Kichuya katika dakika ya 60, yalirudisha uhai kidogo kwa Simba.Kagere aliyekosa mabao kadhaa katika mechi hiyo alifunga bao la tatu la Simba katika dakika ya 83, akitumia vema makosa yaliyofanywa na kipa wa Swallows, Sandanezwe Mathabela. Dakika ya 90, Chama aliwainua mashabiki wa Simba waliokusanyika kwenye uwanja huo baada ya kufunga bao la nne akitumia vema pasi ya Hassan Dilunga.