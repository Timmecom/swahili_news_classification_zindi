 WANACHAMA wa Yanga bado wanajipa matumaini ya kurejea kwa Mwenyekiti wao wa zamani, Yusuf Manji baada ya kupokewa kwa barua yao.Kupitia mkutano mkuu wa wanachama hivi karibuni waliamua kwa kuandika barua ya kumuomba Manji kurejea na kuendelea na nafasi hiyo, wakiamini ndiye mkombozi wao baada ya kufanya vizuri kabla ya kuachia ngazi mwaka jana hali iliyofanya klabu hiyo kuwa katika mazingira magumu.Tangu kujiuzulu kwa Mwenyekiti huyo aliyekuwa msaada miaka iliyopita ni mwaka mmoja umepita. Hata hivyo, licha ya kupokelewa kwa barua hawajajibiwa.Mwenyekiti wa matawi wa klabu hiyo Bakili Makele amesema waliahidiwa baada ya mfungo wa Ramadhan mambo yatakuwa mazuri hivyo kuwaasa wanachama kuendelea kuwa watulivu. Tunatarajia atatoa tamko kama atarudi au hatarudi, bado tuna imani kwa sababu ameshapokea barua na dalili za kurejea kwake zipo, tunaendelea kupata ushirikiano wake,  alisema.Makele alisema jambo linaloashiria huenda akarejea ni ushirikiano anaotoa kwenye usajili unaoendelea hivi sasa ambapo kupitia Kamati ya usajili wamekuwa wakiendelea na usajili kimya.Kiongozi huyo wa matawi alifafanua kuwa sasa hivi kuna mambo mengi mazuri yanafanywa na viongozi wa klabu na kuwatoa hofu mashabiki na wanachama wake kuwa silaha za hatari zilizosajiliwa zitatangazwa muda si mrefu. Mambo ya klabu yanashughulikiwa na viongozi kimya kimya, watu waendelee kuwa watulivu. Manji tuna imani naye atarejea, tunajua ana shughuli zake nyingi akikamilisha atakuja, alisema.Klabu hiyo imedhamiria kufanya mabadiliko ya mfumo wa uendeshaji lakini tegemeo lake kubwa imeweka kwa Manji wakiamini ni mtu sahihi kwao.