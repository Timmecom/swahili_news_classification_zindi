 Kocha mpya wa kikosi cha Yanga, Luc Eymael ameanza kibarua chake na kichapo cha 3-0 kutoka kwa Kagera Sugar kwenye uwanja wa Uhuru, jijini Dar es Salaam leo jioni. Mchezaji wa zamani wa Yanga Yusuph Mhilu alianza kupeleka msiba kwa Yanga katika dakika ya 13 huku Ally Ramadhani pamoja na Peter Mwalyanzi wakiwahakikishia wakata miwa wa Kagera ushindi kwa mabao yao ya dakika za 67 na 89. Katika mchezo huo, Mbelgiji Luc Eymael alifanya mabadiliko saba kutoka kwenye kikosi cha kwanza kilichocheza mechi ya nusu fainali dhidi ya Mtibwa Sugar na kupoteza kwa changamoto ya mikwaju ya penalti. Kikosi cha kwanza kiliongoza na nahodha Haruna Niyonzima, ambaye naye alianza kwa mara ya kwanza akiwa kama nahodha, baada ya Papy Tshishimbi kukosekana huku golini akiwa ni kipa Farouk Shikalo. Wengine ni Paul Godfrey (Boxer), Adeyuni Saleh, Lamine Moro, Kelvin Yondani, Abdul Aziz Makame, Balama Mapinduzi, Issa Banka, Ditram Nchimbi, Haruna Niyonzima, Patrick Sibomana. Hata hivyo Yanga ilipata pigo katika dakika ya 44 baada ya kiungo mshambuliaji Issa Banka kutolewa nje baada ya kulimwa kadi ya pili ya njano na kuifanya timu yake kucheza kwa dakika 46 ikiwa pungufu.