 FAINALI za kumsaka mshindi wa Bongo Star Search 2019, zilizofanyika juzi katika ukumbi wa Next Door Arena, Dar es Salaam, Meshack Fukuta kutoka Mbeya aliibuka mshindi.Mshindi wa pili alikuwa Leonard Sunday na ushindi wa tatu ulikwenda kwa Frank Charles, wa nne, Patricia Zephania na wa tano, Patrick Alsina. Kabla ya Jaji Mkuu, Rita Paulsen, hajatangaza jina la mshindi, mashabiki ukumbini walikuwa wakipiga kelele za kushangilia jina la Meshack hali iliyomfanya mwandaaji huyo kutulia kwanza na baadae kuendelea kuchana bahasha na kusoma jina la mshindi.Mshindi huyo alipewa tuzo na hundi ya Sh milioni 50, ambapo kati ya fedha hizo, Sh milioni 20 zitatumika kwa ajili ya mkataba wa kurekodi na kusimamiwa kazi zake zote za muziki kwa mwaka mzima.Mshindi wa pili, Leonard Sunday na mshindi wa tatu Frank Charles, walijipatia televisheni kila mmoja. Akizungumza kabla ya kukabidhi zawadi kwa washindi, Naibu Waziri wa Habari, Utamaduni, Sanaa na Michezo, Juliana Shonza, alimpongeza Rita Poulsen kwa kuandaa shindano hilo na kuwataka washiriki kutumia fursa waliyoipata kujiendeleza zaidi ili waweze kufika mbali.Aliwatolea mfano, Harmonize na Peter Msechu, kuwa ni miongoni wa walioibuliwa na BSS ambao pamoja na kwamba hawakushinda lakini wakaendelea na kuwa wasanii maarufu. BSS ni shindano la kusaka vipaji vya kuimba ambalo limefanyika kwa msimu wa 10 sasa.