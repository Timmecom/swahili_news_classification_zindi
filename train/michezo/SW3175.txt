 WAKATI wanariadha watatu wa Tanzania wakitarajia kupeperusha bendera ya taifa kesho katika mashindano ya Dunia, Katibu Mkuu wazamani wa Riadha Tanzania (RT), Suleiman Nyambui ameeleza sababu za Failuna Abdi (pichani) kushindwa kumaliza mbio katika mashindano hayo ya Dunia.Nyambui pia ni kocha wa kimataifa wa riadha, ambaye kwa sasa anaifundisha timu ya taifa ya Brunei. Failuna alikimbia marathon kwa upande wa wanawake siku ya ufunguzi wa mashindano hayo, Septemba 27 Doha, Qatar, lakini alishindwa kumaliza sababu ya joto kali. Akizungumza kwa njia ya simu juzi kutoka Brunei, Nyambui alieleza sababu kadhaa zilizomfanya Failuna kujitoa katika mbio hizo kabla ya kumaliza kilometa 42, ikiwemo kutokuwa na kocha siku hiyo ya mbio na ugeni wake wa mashindano.Alisema kama mwanariadha huyo angekuwa na kocha, bila shaka angepata maelekezo kabla ya kuanza kwa mbio hizo na kusisitiza kunywa maji kabla na wakati wa mbio, lakini hilo halikufanyika.Alisema kuwa mwanariadha huyo alishindwa mbio tangu alipowasili Doha, kwani hakuwa na mtu wa kumpokea, hivyo alijikuta akikaa muda mrefu kiwanja cha ndege akisubiri kupokelewa hadi pale `alipookotwa  na wasamalia wema. Pia Nyambui alisema kuwa hata siku ya mbio, mwanariadha hiyo hakuandaliwa maji maalumu, kama walivyofanya wengine, ambao walikuwa na makocha wao.Pia Nyambui alipinga vikali Katibu Mkuu wa RT, Wilhelm Gidabuday kwenda Doha na badala yake alitaka nafasi hiyo angepewa kocha ili akajifunze kitu na kupata uzoefu wa mashindano ya kimataifa na kuja nchini kutoa funzo kwa wenzake na wanariadha anaowafundisha.Katibu Mkuu wa RT, Wilhelm Gidabuday ambaye yuko Doha alisema kwa kushirikiana na wakala wa Failuna kutoka Uholanzi, walimuandalia mwanariadha huyo maji maalumu na alipata kila kitu kilichotakiwa.Alisema ukali wa joto la Doha ndilo lililomuangusha mwanariadha huyo, ambaye hiyo ni marathon yake ya tatu kushiriki na ni mara ya kwanza kushiriki marathon ya dunia.Kocha wa Failuna, Thomas John alisema jana kutoka Arusha kuwa kukosekana kwa kocha Doha, sio sababu za mwanariadha wake kushindwa, ila ni sababu ya kutokuwa na maandalizi mazuri, ambayo yalichangiwa na ukosefu wa fedha.Alikiri mwanariadha wake kutojiandaa vizuri na kusema kuwa kama RT ingekuwa na fedha, basi angemuandaa mwanariadha wake kisayansi zaidi ili aweze kukabiliana na joto hilo la Doha.