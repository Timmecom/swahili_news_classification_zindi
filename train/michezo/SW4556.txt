 KOCHA wa Yanga Charles Mkwasa amesema licha ya wao kuibuka na ushindi wa mabao 3-2 dhidi ya JKT juzi katika mchezo wa Ligi Kuu soka Tanzania Bara, kazi haikuwa nyepesi.Akizungumza na waandishi wa habari baada ya mchezo huo uliochezwa kwenye Uwanja wa Uhuru, Mkwasa alisema JKT sio timu ya kubeza kwa kuwa waliwapa presha baada ya kuonesha kiwango bora.Alisema anashukuru tu kuwa walipata pointi tatu na wameona baadhi ya mapungufu yao wanahitaji kuyafanyia kazi ili kuboresha na kufanya vizuri zaidi michezo inayokuja. Pambano halikuwa jepesi, JKT sio timu ya kubeza ni timu nzuri imeimarika na ina vijana wazuri walionyesha kiwango kizuri ila tunashukuru tumepata pointi tatu na tunasonga mbele, alisema.Mkwasa alisema kulikuwa na makosa hasa upande wa mabeki walionekana kutokuwa na mawasiliano mazuri na kipa ndio maana walitoa mwanya kwa JKT kuwafunga magoli mepesi.Alisema kwa vile bado anaendelea kuijenga timu na kuingiza falsafa yake anaamini kadiri siku zinavyokwenda mambo yatakuwa mazuri. Mchezaji huyo wa zamani wa Yanga alisema anawapa wachezaji wake siku tatu za mapumziko kisha watakutana Jumanne ili kufanya maandalizi ya muda kwa ajili ya kurekebisha mapungufu yao.