 BAADA ya kutolewa mapema katika michuano ya Kombe la Mapinduzi iliyomalizika mwishoni mwa wiki iliyopita, Yanga inahamishia hasira zote kwenye mchezo wa Ligi Kuu Tanzania Bara dhidi ya Mwadui ya Shinyanga utakaochezwa leo.Mchezo huo unatarajiwa kuchezwa kuanzia saa 1:00 usiku kwenye Uwanja wa Taifa, Dar es Salaam.Katika michuano ya Mapinduzi iliyomalizika Zanzibar mwishoni mwa wiki iliyopita, Yanga ilitolewa hatua ya makundi baada ya kupoteza michezo miwili dhidi ya Azam (3-0) na Malindi (2-1) na kushinda miwili dhidi ya KVZ FC (1-0) na Jamhuri (3-1).Awali, Kocha Mkuu Mwinyi Zahera hakuipa kipaumbele michuano hiyo kwa kupelekea kikosi cha vijana, akisema nguvu kubwa wanawekeza katika michuano ya ligi na kuwapumzisha wachezaji tegemeo.Lakini kupoteza michuano ya Mapinduzi kulipokelewa kwa hisia tofauti na mashabiki wa klabu hiyo, baadhi walifurahi na wengine kuchukizwa hivyo, huenda sasa baada ya kurejea kwenye ligi wakatumia nguvu ya kupambana kupata ushindi ili kufuta huzuni yao.Yanga inaingia kucheza dhidi ya Mwadui ikiwa inaongoza kwa pointi 50 baada ya kucheza michezo 18, kushinda 16 na kupata sare mbili.Ndio timu pekee, ambayo haijapoteza mchezo wowote mpaka sasa.Mwadui FC imeshacheza michezo 21, imeshinda sita, imepata sare sita na kupoteza tisa, ikiwa na pointi 24 katika nafasi 10. Timu hiyo ya Jangwani inapokuwa kwenye uwanja wake wa nyumbani hujitahidi kufanya vizuri.Ubora wa wachezaji wake upo kila idara na yeyote ana nafasi ya kufunga akiwa katika nafasi nzuri.Mchezo huo utamkosa mshambuliaji hatari wa Yanga, Haritier Makambo anayeongoza kwa kufunga jumla ya mabao 11 akitumikia kadi tatu za njano.Makambo alikwenda kwao Jamhuri ya Kidemokrasia ya Kongo kwa ajili ya matatizo ya kifamilia na alitarajiwa kuwasili jana, kwa mujibu wa mmoja wa wasemaji wa klabu hiyo Chicharito Anderson.Pia, itamkosa kipa wao Ramadhan Kabwili anayeuguza majeraha ya goti. Mwadui pia, sio timu ya kubeza na mara nyingi inapokutana na Yanga mchezo unakuwa wenye ushindani.Takwimu zinaonyesha katika michezo mitatu iliyopita Yanga imeshinda mmoja, Mwadui mmoja, na mchezo mmoja wamepata sare ya kutokufungana.Licha ya kutofautina pointi 26 bado haiwezi kuwa sababu ya kubezwa, matokeo yanaweza kupatikana kwa yeyote aliyejiandaa vizuri.Huenda Yanga ikapewa nafasi kubwa ya kushindana kutokana na ubora walionao mpaka sasa. Ila matokeo yoyote yanawezekana inategemea na mbinu za makocha wa timu zote mbili, ni nani atakayemuangusha mwenzake.