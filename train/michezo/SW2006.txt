 KAMATI ya Utendaji ya Shirikisho la Soka Tanzania (TFF) imemthibitisha Ammy Ninje kuwa Mkurugenzi wa Ufundi wa shirikisho hilo.Ninje anachukua nafasi ya Oscar Mirambo aliyekuwa anakaimu nafasi hiyo kwa muda kutokana na Salum Madadi kubadilishiwa majukumu. Kwa mujibu wa Ofisa Habari wa TFF, Clifford Ndimbo, kamati hiyo ilikutana Jumamosi na kumthibitisha Ninje kushika nafasi hiyo na sasa Mirambo ataendelea na nafasi yake ya kuwa Ofisa Maendeleo wa Vijana. Kamati ya Utendaji iliyokutana Jumamosi Makao Makuu ya TF Karume, ilipitia masuala mbalimbali, ikiwemo kumthibitisha Ninje kuwa Mkurugenzi wa Ufundi,  alisema. Mchezaji huyo wa zamani wa timu ya taifa ya Tanzania, Taifa Stars anapewa Ukurugenzi wa Ufundi baada ya kuwa kocha wa timu mbalimbali za taifa za vijana na wakubwa.Alianza kama Kocha Msaidizi wa Taifa Stars mwaka jana kabla ya kupandishwa na kuwa kocha wa kikosi cha Tanzania Bara  Kilimanjaro Stars  kilichoshiriki michuano ya Kombe la Mataifa ya Afrika Mashariki na Kati (CECAFA Challenge) nchini Kenya mwaka jana.