 LICHA ya Yanga kutupwa nje ya michuano ya kombe la Shirikisho Afrika na Pyramids ya Misri, Kocha Mkuu wa kikosi hicho, Mwinyi Zahera amejivunia kiwango bora kilichooneshwa na wachezaji wake kwenye mchezo wa marudiano uliochezwa juzi usiku mjini Cairo.Zahera alisema timu yake ni nzuri inahitaji muda kukaa sawa. Yanga iliondoshwa kwenye michuano hiyo kwa jumla ya mabao 5-1, baada ya mchezo wa kwanza uliochezwa uwanja wa CCM Kirumba miamba hiyo ya Tanzania kukubali kichapo cha mabao 2-1 kabla ya kufungwa mabao 3-0 katika mechi ya marudiano juzi.Akizungumza baada ya kuwasili nchini wakitokea Misri jana, Zahera alisema kiwango walichokionyesha juzi kiliwashangaza viongozi na benchi la ufundi la Pyramids kiasi cha kukipongeza na kuwatabiria mambo makubwa siku zijazo.Hata hivyo, siku chache kabla ya mechi ya juzi, Zahera alidai kikosi alichosajili hakikuwa kwa ajili ya michuano ya kimataifa na kwamba hakuna hata mchezaji wa Yanga anayeweza kucheza Pyramids. Nimekubali matokeo tumefungwa na kutolewa kwenye michuano lakini najivunia kiwango ambacho kimeoneshwa na timu yangu kwenye mechi ya (jana) juzi usiku, wakati ratiba inapangwa na Pyramids kupangwa na Yanga viongozi wao walimwambia kocha Sebastiane Desabre ni ratiba nzuri kwao lakini tulipocheza mechi ya kwanza Mwanza na kutufunga 2-1, walipata tabu kutufunga wakasema labda tatizo ni uwanja,  Lakini tulipokwenda kwao na kuonyesha kiwango bora huku wenyewe wakifunga mabao yao yote matatu kwa kutumia mipira ya ad- habu na kona, walikiri kwamba pamoja na kusonga mbele lakini Yanga ni timu bora na ilikosa bahati kwenye kuzitumia nafasi ilizopata,  alisema Zahera.Kocha huyo alisema kiwango kilichooneshwa na wachezaji wake kwenye mchezo huo kilikuwa bora kuliko mechi zote za Ligi ya Mabingwa na Kombe la Shirikisho Afrika na kusema pamoja na kutolewa lakini anajivunia hilo. Kwaupande wake nahodha wa Yanga Papy Tshishimbi, amewataka mashabiki kutokata tamaa kwa matokeo hayo badala yake waendelee kuwasapoti kipindi hiki ambacho wanarudi kwenye ligi ili kutafuta nafasi ya kurudi kwenye michuano ya kimataifa.Tshishimbi alisema anatambua kwamba matokeo hayo yamewaumiza mashabiki wao lakini hakuna namna hayo ni mashindano makubwa walijipanga kushinda lakini malengo yao hayakutimia hivyo nivyema wakaendelea kuwapa sapoti kwenye mechi za Ligi Kuu ili wafanye vizuri. Shabiki wa kweli hawezi kuihama timu kwasababu tumefungwa na kutolewa na Pyramids, hii siyo mara ya kwanza Yanga kufungwa kwenye michuano hii naamini matokeo kama haya yataendelea cha msingi ni kusahau yaliyotokea na kujipanga vyema ili kufanya vizuri kwenye ligi na mashindano mengine,  alisema Tshishimbi.