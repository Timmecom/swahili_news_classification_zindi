 MABINGWA watetezi wa Ligi Kuu Tanzania Bara, Simba Leo watakuwa na kibarua kigumu ugenini cha kusaka pointi tatu muhimu wakati watakapowakabili wababe wao, Kagera Sugar katika mchezo utakaofanyika kwenye Uwanja wa Kaitaba mjini hapa. Mchezo huo unatarajiwa kuwa mgumu kwa timu zote kutokana na viwango bora vya timu hizo baada ya kila moja kushinda michezo yao yote iliyopita na kujiweka katika nafasi nzuri katika msimamo wa ligi hiyo inayoshirikisha jumla ya timu 20. Kagera hadi sasa ndio inaongoza ligi hiyo ikiwa na pointi tisa baada ya kushinda mechi zake zote tatu ilizocheza ugenini hadi sasa ilipozifunga Biashara United, Alliance FC, na Mbao FC wakati Simba nayo ikishinda mechi zake mbili Mbele ya JKT Tanzania na Mtibwa Sugar na kuwafanya kuwa na pointi sita.Kocha wa Simba, Patrick Aussems alisema jana kuwa katika kipindi cha wiki mbili alikuwa akikinoa kikosi chake ili kuhakikisha kinaondoka na pointi zote tatu kwenye Uwanja wa Kaitaba mjini Bukoba na kurejesha heshima mbele ya wapenzi wa soka.Alisema pamoja na kuwakosa wachezaji wake, Michael Gadiel Mbaga pamoja na kiungo wa juu, Clatous Chama katika kikosi cha wachezaji 22, wanatarajia matokeo chanya katika mchezo huo.Nyota 22 waliotarajia kuondoka jana asubuhi kwenda Bukoba ni pamoja na Aishi Manula, Beno Kakolanya, Pascal Wawa, Tarone Santos, Shomari Kapombe, Mohamed Hussein  Tshabalala , Mzamiru Yassin, Francis Kahata, Sharaf Shiboub na Hassan Dilunga.Wengine ni Meddie Kagere, Kennedy Juma, Yusuph Mlipili, Haruna Shamte, Rashid Juma, Said Ndemla, Jonas Mkude, Miraj Athuman, Deo Kanda, Ibrahim Ajib, Wilker Da Silva na Erasto Nyoni.Kwa upande wake, kocha wa Kagera, Macky Mexime alisema maandalizi ya mchezo dhidi ya Simba yamepewa kipaumbele kama michezo mingine ya ligi hiyo waliyokwishacheza, huku Serikali ya mkoa wa Kagera ikiwataka wapenzi wa soka kujitokeza kwa wingi kuishanglia timu yao ikicheza dhidi ya Simba.Mexime alisema pamoja na Simba kupania kupata ushindi timu yake haiwezi kukubali kirahisi kupoteza mchezo huo wa kwanza nyumbani, baada ya kuanza kwa ushindi ugenini kwa kushinda mechi zote tatu.