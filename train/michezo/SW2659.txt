 LIGI Kuu ya soka ya wanawake msimu wa 2019/20 inatarajiwa kuanza leo ambapo Simba Queens na Yanga Princess zitakuwa kwenye viwanja tofauti kuanza kampeni zake. Timu 12 zinashiriki ligi hiyo ambayo taji lake linashikiliwa na JKT Queens.Kwa mujibu wa ratiba iliyotolewa na Shirikisho la Soka Tanzania (TFF), Simba itakuwa mwenyeji wa Ruvuma Queens kwenye uwanja wa Karume Dar es Salaam huku mahasimu wao, Yanga wakiwa ugenini kukabiliana na Tanzanite Queens kwenye Uwanja wa Sheikh Amri Abeid Arusha.Michezo mingine bingwa mtetezi wa ligi JKT Queens itakuwa ugenini kucheza na Baobab Queens kwenye uwanja wa Jamhuri Dodoma. Alliance Girls watawakaribisha Kigoma Sisterz kwenye Uwanja wa Nyamagana Mwanza, wakati Mlandizi Queens watawakabili Panama Girls kwenye Uwanja wa Mabatini Pwani huku TSC Queens watakuwa kwenye Uwanja wa Gwambina kucheza na Marsh Queens.Akizungumza jana mwenyekiti wa kamati ya soka ya wanawake, Amina Karuma alisema ligi hiyo imezidi kupata nguvu kila wapofungua msimu. Alisema ligi hiyo itachezwa raundi mbili kisha itasimama kupisha maandalizi ya kikosi cha timu ya Soka ya taifa ya wanawake ya Bara, Kilimanjaro Queens kujiandaa na michuano ya Chalenji inayotarajiwa kuanza mwezi ujao nchini. Ligi inaanza na kikubwa bado tunasisitiza kuomba sapoti kutoka kwa wadau wa mchezo wa soka kutuunga mkono kama mpira wa kiume ili teendelee kupata wadau wengi zaidi watakaokuwa tayari kutoa pesa kudhamini ligi yetu kisha kutoa fursa kwa timu zingine kushiriki,  alisema Amina.