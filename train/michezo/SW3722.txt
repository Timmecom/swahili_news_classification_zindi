 VINARA wa Ligi Kuu Tanzania Bara, Klabu ya Yanga leo Alhamisi inatarajiwa kuanza safari ya kuelekea Mwanza kuwafaua wapinzani wao Alliance Scholls wanaotarajiwa kuvaana nao mwishoni mwa wiki hii.Huo ni mchezo wa kwanza kwa Alliance kucheza na Yanga katika Uwanja wa CCM Kirumba tangu ilivyopanda ligi kuu msimu huu ambapo mchezo wa mzunguko wa kwanza ulichezwa katika Uwanja wa Taifa, Dar es Salaam Oktoba 20 mwaka jana na Yanga wakaibuka na ushindi wa mabao 3-0 yaliyofungwa na Herithier Makambo, Mrisho Ngassa na Ibrahim Ajibu.Yanga kwa sasa inaongoza ligi ikiwa na pointi 61 baada ya kushuka uwanjani mara 25, huku Alliance wakiwa nafasi ya saba na pointi zao 36 baada ya kucheza mechi 28. Akizungumza na gazeti hili juzi, mratibu wa mabingwa hao wa kihistoria wa Ligi Kuu Tanzania Bara, Hafidh Saleh, alisema kuwa kikosi kizima kipo katika hali nzuri hakuna majeruhi ambaye ataukosa mchezo huo.Alieleza kuwa wanaamini kikosi chao bado kina morali kubwa ya kupambana uwanjani kutokana na kwamba wachezaji wote wanatambua wazi upinzani mkubwa uliopo katika kuwania taji la ligi hivyo benchi la ufundi wanaamini watapata matokeo ya kuridhisha katika mchezo huo.  Tunatarajia kwenda Mwanza keshokutwa (leo), hali ya kikosi wachezaji wote wapo salama, baada ya mchezo wetu uliopita wa Kombe la FA ambao tulipata ushindi tunaenda Mwanza pia kutafuta ushindi.