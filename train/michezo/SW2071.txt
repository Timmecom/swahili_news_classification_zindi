 KIPA Juma Kaseja amesema juhudi zake ndizo zilizomfanya aitwe kwenye kikosi cha timu ya taifa, Taifa Stars. Kaseja alikuwa kipa namba moja  Tanzania one  kwa muda mrefu kabla ya kuachwa kujumuishwa kwenye kikosi cha Stars miaka sita iliyopita.Mwishoni mwa wiki iliyopita, kocha wa muda wa Taifa Stars, Etiene Ndayiragije alimjumuisha Kaseja kwenye kikosi chake kitakachocheza mechi ya kuwania kufuzu fainali za kombe la mataifa kwa wachezaji wa ndani , Chan, dhidi ya Kenya mwishoni mwa mwezi huu.Akizungumza na gazeti hili, Kaseja ambaye kwa sasa ni kipa wa KMC alisema, amekuwa akifanya juhudi kubwa golini, ndio maana kocha Ndayiragije na benchi lake wameona anafaa kurudi tena Stars. Nimefurahi kuitwa kwenye timu ya taifa baada ya miaka sita, naamini bado ninao uwezo wa kulipigania taifa langu langoni,  alisema.  Nikiangalia wachezaji walioitwa, naamini safari hii timu itafanya vizuri,  alisema.Kaseja aliyewahi kudaka Simba na Yanga kwa nyakati tofauti aliachwa kwenye timu ya taifa baada ya kuingia kwenye mgogoro na aliyekuwa kocha wa Stars Marcio Maximo aliyedai kipa huyo hakuwa mzalendo.Ilidaiwa Kaseja alifurahia timu ilipofungwa na Senegal kipa wa mechi hiyo akiwa Ivo Mapunda, ndipo Maximo alipochukia na kusema hatomwita kwenye timu yake tena. Inadaiwa pia Kaseja na Mapunda mpaka leo hawana maelewano mazuri. Akizungumzia kuhusu kujifua, Kaseja alisema hana muda wa kupumzika kwa sababu mpira ndio maisha yake.Kaseja na wachezaji wenzake wa KMC walipewa mapumziko ya siku tatu na kocha Jackson Mayanja, lakini Kaseja ameendelea na mazoezi kwa siku zote. Akizungumza jana katika mazoezi ya peke yake Kaseja alisema mpira ndio maisha yake na ili acheze vizuri anahitaji mazoezi hivyo hakuona umuhimu wa kupumzika Mpira ndio maisha yangu na ili nifanye vizuri nahitaji mazoezi hivyo naendelea na mazoezi ili kujiweka sawa kwani natamani Taifa Stars ifanye vizuri tufike mbali,  alisema Kaseja.