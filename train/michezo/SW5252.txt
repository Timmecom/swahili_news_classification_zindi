 MWENYEKITI wa Yanga SC, Dk Mshindo Msolla amekiri wachezaji wa timu hiyo hawajalipwa mishahara ya miezi miwili na kwamba walitarajiwa kuwaingizia kwenye akaunti zao jana.Akizungumza na waandishi wa habari makao makuu ya klabu hiyo mitaa ya Jwangani na Twiga jana, Msolla alisema hicho ndio chanzo cha baadhi ya nyota wake wa kimataifa kuandika barua za kuvunja mikataba.Alisema wanachama na wapenzi wa timu hiyo wanapaswa kujua bado hali ya uchumi kwa sasa si shwari kwani mapato wanayoingiza ni Sh bilioni 2 .2 kwa mwaka, kiasi alichodai ni kidogo kulinganisha na matumizi ya timu ambayo ni Sh bilioni nne kwa mwaka.Alisema, tangu uongozi wake uingie madarakani ulikuta madeni yenye thamani ya Sh bilion mbili ambayo wameanza kupunguza kulipa kidogo kidogo ikiwemo kwa makocha wa zamani wa timu hiyo akiwemo Hans Van Pluijm (Sh milioni 22), George Lwandamina (Sh milioni 25) na Juma Mwambusi.Kuhusu wachezaji wa zamani wanaodai mpaka sasa ni Donald Ngoma, Youth Rostand, Obrey Chirwa, Thaban Kamusoko na watu binafasi Sh milioni 217.  Hayo madeni yote ya wachezaji na makocha ukijumlisha unapata Sh milioni 600,  alisema. Ni kweli wachezaji wetu hawajalipwa mishahara zaidi ya miezi miwili sasa na kuna mchezaji kama Sudney Ulikhob (Namibia) tumeachana naye kwa amani kabisa aliandika barua ya kuomba kuvunja mkataba, mchezaji Lamine Moro (Ghana) alileta barua ya kufanya hivyo lakini tulipanga kukutana naye siku ya pili yake lakini tulipomtafuta alionekana kasharudi kwao Ghana.  Tumeahidi kwamba tutamalizana naye muda wowote kuanzia leo (jana) kwa kumlipa mshahara wake ili aendelea kuitumikia Yanga kwa hiyo mashabiki wawe na amani,  alisema Msolla.Pia Msolla alisisitiza mchezaji, David Molinga bado hajaandika barua yoyote kuufikishia uongozi wa timu hiyo kuomba kuvunja mkataba kama inavyodaiwa.Alisema katika timu hiyo, hakuna fedha inayoibiwa isipokuwa matumizi yamekuwa makubwa kuliko kiasi cha fedha wanachoingiza na kwamba kwenye michezo miwili ya Ligi Kuu iliyochezwa Dar es Salaam walivuna Sh milioni nane, fedha ambazo ni ndogo kulinganisha na gharama za uendeshaji wa timu.Msolla pamoja na kukiri hali hiyo mbaya ya kiuchumi, alisema kipaumbele cha uongozi wa timu hiyo kwa sasa wanajikita kwenye kutoa huduma kwa wachezaji wa vikosi vyote ikiwemo Yanga Princess, wafanyakazi wote na timu ya vijana kwa kuwasafirisha kwenda kucheza mechi na mahitaji mengine muhimu.