 BAO pekee lililofungwa na mshambuliaji wa Yanga raia wa Rwanda Patrick Sibomana lilitosha kuipa Yanga pointi tatu dhidi ya Prisons katika mechi iliyochezwa kwenye uwanja wa Samora Iringa jana.Ushindi huo wa bao 1-0 umeisogeza Yanga mpaka nafasi ya tatu kwenye msimamo wa ligi hiyo ikiwa na pointi 21.Yanga inakuwa timu ya kwanza kuifunga Prisons msimu huu baada ya wajelajela hao kucheza mechi 12 bila kufungwa. Awali mechi hiyo ilipangwa kuchezwa kwenye uwanja wa Sokoine Mbeya, lakini Bodi ya Ligi iliihamishia Samora kutokana na uwanja huo kuharibiwa sehemu ya kuchezea katika tamasha la muziki. Sibomana aliandika bao hilo dakika ya tano, baada ya kutumia vyema mpira wa kurusha uliorushwa na kiungo Abdulaziz Makame.Timu zote zilikuwa zikitumia mbinu zinazofanana za mipira mirefu ambayo hata hivyo umakini wa safu za ulinzi za timu zote zilionekana kuwa imara kutokana na kutonufaika na mbinu hizo kwa dakika zote. Dakika ya 56, Tanzania Prisons ilifanya mabadiliko ya kumtoa Ismail Aziz na kuingia Cleofance Mkandala na dakika ya 73 alitoka Benjamini Asukile na kuingia Salum Kimenya ambao wote hawakuwa na mchezo mzuri.Kwa upande wa Yanga ilifanya mabadiliko ya lazima baada ya kiungo wao Deus Kaseke kuumia dakika ya 81 na nafasi yake kuchukuliwa na Mohammed Issa ambaye alikuja kuimarisha eneo la kiungo kwa dakika zilizokuwa zimebaki.Baada ya mchezo huo, Yanga sasa imefikisha michezo 10, ikiwa imezidiwa mchezo mmoja dhidi ya vinara wa ligi hiyo Simba wenye pointi 28, huku Kagera Sugar inayoshika nafasi ya pili ikiwa na michezo 13 na kukusanya pointi 24.