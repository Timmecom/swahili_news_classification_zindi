 WAZIRI Mkuu, Kassim Majaliwa ameipongeza Timu ya soka ya Taifa ya Wanawake ya vijana chini ya umri wa miaka 20, Tanzanite kwa kutwaa ubingwa wa kombe la Cosafa mwezi uliopita.Aidha Waziri Mkuu, Majaliwa aliipongeza Timu ya soka ya taifa ya wanaume, Taifa Stars kwa kuiondoa Kenya, Harambee Stars katika mechi za awali za kuwania kufzuu fainali za kombe la mataifa Afrika kwa wachezaji wa ndani, Chan 2020. Waziri Mkuu alitoa pongezi hizo wakati wa kuahirisha Bunge jijini hapo ambapo pia aliipongeza Timu ya Taifa kwa kuiondoa Burundi na kuingia hatua ya makundi ya kufuzu Kombe la Dunia, Qatar 2022.Waziri Mkuu alisema hatua hiyo ni nzuri na muhimu kwani inaiweka timu katika nafasi nzuri kushiriki fainali za mashindano hayo. Timu ya Taifa itarudi dimbani kupambana na Sudan, Septemba 22 mwaka huu, kwenye Uwanja wa Taifa hivyo watanzania waende kujaza uwanja kuishangilia kwa nguvu Timu ya Taifa,  alisema. Pia Waziri Mkuu alizipongeza klabu za Azam, Malindi na Yanga kwa kusonga mbele kwenye michuano ya kimataifa. Aidha, kwa klabu za KMC, KMKM na Simba, ambazo zimeondolewa katika hatua ya mwanzo kwenye michuano hiyo, zichukulie hali hiyo kama changamoto ya kujitathmini na kujiandaa kwa ajili ya michezo ya ndani na mashindano yajayo ya kimataifa badala ya kutumia muda mrefu kujadili kuhusu kutolewa mapema. Pia kwa upande wa masumbwi, alisema bendera ya Taifa imeendelea kupeperushwa vema kufuatia wanamasumbwi wengine wawili wa kitanzania kuendelea kufanya vizuri katika medani za kimataifa. Alimpongeza mwanamasumbwi Abdadllah Pazi (Dulla Mbabe) kwa kutwaa ubingwa wa Dunia wa WBO baada ya kumpiga kwa KO kwenye raundi ya tatu mpinzani wake Mchina Zulipikaer Maimaitiali. Pia alimpongeza mwanamasumbwi mwingine, Bruno Tarimo  vifua viwili  kwa kumnyoosha mpinzani wake Mserbia, Scheka Gurdjaeljac kwenye pambano la ubingwa wa dunia.Aliwapongeza wana michezo wote na akawataka waendelee na moyo huo wa kizalengo waliouonesha katika kuipeperusha vema bendera ya Taifa.