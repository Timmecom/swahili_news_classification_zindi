 VINARA wa Ligi Kuu soka Tanzania Bara, Yanga wamesema hawatafanya makosa katika mchezo wa kesho dhidi ya Ndanda zaidi ya kuongeza umakini na kupata ushindi.Kikosi cha wachezaji 20 kilitarajiwa kuwasili jana Mtwara tayari kwa mchezo huo wa ligi utakaochezwa kwenye Uwanja wa Nangwanda Sijaona. Akizungumza na gazeti hili, Kocha Mwinyi Zahera alisema mchezo unaweza kuwa mgumu kwa sababu wachezaji wake hawajapata muda wa kupumzika ila ni lazima wakapambane kupata ushindi utakaowawezesha kutimiza lengo lao la ubingwa. Hatutaki kurudia makosa yaliyotugharimu katika mchezo uliopita dhidi ya Lipuli tulipoteza bao 1-0 ugenini. Bado tuko kwenye mbio za ubingwa, muhimu ni kujitahidi ili tushinde mchezo wa Ndanda,  alisema. Alisema anajua wazi Ndanda wanaweza kuja na kasi ya kutaka matokeo kwenye uwanja wao wa nyumbani, hilo halimsumbui kwani hata wao wanajipanga kupata pointi tatu.Timu hizo kila zinapokutana ushindani unakuwa mkubwa kwani mara ya mwisho zilikutana Dar es Salaam na kutoka sare ya bao 1-1. Yanga huenda ikaendeleza morali baada ya kutoka kushinda mchezo wa robo fainali wa Kombe la Shirikisho (FA) dhidi ya Alliance na kushinda kwa mikwaju 4-3 baada ya sare ya bao 1-1 ndani ya dakika 90.