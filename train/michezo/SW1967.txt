 MWAKILISHI wa Tanzania kwenye shindano la urembo la dunia Queen Elizabeth Makune leo atarusha karata yake ya mwisho katika fainali za kuwania taji hilo. Shindano hilo linatarajiwa kufanyika Sanya, China, likishirikisha warembo 113 kutoka nchi mbalimbali dunia.Makune ambaye amepewa nafasi kubwa kuwa miongoni mwa warembo 15 wanaopewa nafasi kubwa ya kunyakua taji hilo anaonekana kujiamini muda wote anapokuwa kwenye shughuli mbalimbali za warembo wanaowania taji hilo. Warembo wengine wanaopewa nafasi kubwa ya kutwaa taji hilo ni Shrinkhala Khatiwada (Nepal), Dayana Martinez (Puerto Rico), na Annukreethy Vas kutoka India.Wengine ni Miss Chile, Anahi Hormazabal, ambaye kama atashinda basi hii itakuwa ni mara ya pili kwa nchi hiyo kuondoka na taji hilo, Andrea Szarvas (Hungary), Maeva Coucke (Ufaransa), Agata Biernat (Poland), Morgane Theresine (Guadalupe), Solaris Barba (Panama), Elya Nurshabrina (Indonesia).Pia yupo Taylah Cannon kutoka nAustralia, Vanessa Ponce (Mexico) na Natalya Stroeva (Urusi). Mrembo huyo ambaye ni mwanafunzi wa mwaka wa tatu katika Chuo cha Uhasibu Tanzania (TIA), alitawazwa kuwa Miss Tanzania Septemba,8 mwaka huu na hii ni baada ya nyota yake kuanza kung aa katika shindano la Miss Universe na baadaye Miss Dar es Salaam.Katika ukurasa wake wa mtandao wa kijamii wa Instagram, Makune aliomba watanzania wamuombee dua zaidi ili aweze kuipeperusha vema bendera ya Tanzania.  Kwanza nawashukuru kwa sapoti yenu ambayo mmeionyesha kwangu, naombeni dua zenu katika fainali za kesho (leo),  alisema.  Naomba watanzania wenzangu pamoja na wadau wa urembo wanipigie kura ili niweze kuingia katika nafasi ya ushindi ili kupeperusha vyema bendera yetu, mpaka sasa nipo katika nafasi nzuri,  alisema Makune.