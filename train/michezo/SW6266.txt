 Yanga inatarajiwa kuondoka kesho kuifuata USM Alger ya Algeria kwa ajili ya mchezo wa makundi wa michuano ya Kombe la Shirikisho Afrika utakaochezwa mjini Algiers mwishoni mwa wiki hii.Akizungumza na gazeti hili, Nsajigwa alisema wanajua wanakwenda kukutana na timu kubwa na ngumu, wanajipanga kuhakikisha wanaanza vizuri. USM Alger ni miongoni mwa timu kubwa Afrika, tunawaheshimu na tunakwenda tukijua wazi hautakuwa mchezo rahisi, kikubwa kwetu ni kujipanga kufanya vizuri,  alisema.Timu hiyo ya Jangwani inakwenda kwenye mechi hiyo ikiwa imetoka kupoteza mechi ya ligi dhidi ya mtani wake wa jadi Simba kwa bao 1-0.Mwishoni mwa wiki iliyopita na Nsajigwa alisema hayo yameshapita wanachoangalia ni michuano hiyo ya kimataifa.Kitendo cha kupoteza mchezo huo ni kama wamejiondoa kwenye mbio za ubingwa dhidi ya vinara Simba iliyowaacha mbali kwa tofauti ya pointi 14.Kikosi cha Yanga tayari kilianza mazoezi tangu juzi kujiandaa na mchezo ambapo kesho kitaanza safari kwa shirika la ndege la Emirates kupitia Dubai.USM Alger iliwahi kufika fainali mwaka 2015 katika mchezo wa Ligi ya Mabingwa Afrika ambapo ilifungwa kwao na TP Mazembe hivyo, ni mchezo unaotazamwa kuwa wenye upinzani mkali.Baada ya mchezo huo, Yanga itarudi Dar es Salaam kuwasubiri Rayon Sport ya Rwanda Mei 16, mwaka huu kisha itakwenda ugenini Julai 18, mwaka huu, kuvaana na Gor Mahia ya Kenya.