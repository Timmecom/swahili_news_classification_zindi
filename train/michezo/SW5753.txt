 WINGA wa Yanga, Mrisho Ngassa amejutia na kuomba radhi kwa mashabiki wa timu yake kwa kumpiga kichwa mchezaji wa Prisons, Hassan Kapalata katika mechi ya Ligi Kuu juzi hali iliyosababisha kuoneshwa kadi nyekundu.Ngassa alifanya tukio hilo katika dakika ya 48 ya mchezo huo uliopigwa juzi Uwanja wa Sokoine, Mbeya na kusababisha kusimama kwa mechi hiyo kabla ya kuibua vurugu baada ya Laurian Mpalile wa Prisons naye alipoamua kumpiga kichwa Ngassa akionesha kutokubaliana kwa kupigwa kwa mchezaji mwenzake na ndipo mwamuzi alipoamua kuwazawadia kadi nyekundu wachezaji hao wawili.Mchezaji huyo wa zamani wa Free State ya Afrika Kusini alieleza kwamba haikuwa dhamira yake kufanya tukio hilo isipokuwa hasira za mchezo baada ya kuongozwa bao moja ndiyo zilimsababishia kuwa kwenye hali hiyo lakini zaidi anaomba asamehewe na watanzania kwa tukio hilo. Sikuwahi kufanya tukio hilo hapo kabla, hii ilikuwa kama hasira tu ya mchezo wakati nipo uwanjani tukiwa tumefungwa na tunahitaji matokeo. Siyo tukio zuri na naomba radhi kwa mashabiki wa Yanga, Watanzania wote, wakazi wa Mbeya na mashabiki wangu wote naomba samahani sana kwa hili,  amesema Ngassa.Mpalile pia kwa upande wake naye alizungumzia sakata hilo:  Kwanza kabisa niombe radhi kwa familia ya soka, katika soka kuna vitu kama hivi na hatukupenda itokee hivi lakini ni hali ya hasira ya mchezo ikapelekea kufanya utovu wa nidhamu, naomba tusamehewe siyo uungwana. Kosa tulilolifanya limetufunza tuwe bora siku za usoni,  amesema Mpalile.Katika mchezo huo, licha ya Yanga kuongozwa kipindi cha kwanza kwa bao 1-0 lakini iliamka kipindi cha pili kwa kurudisha bao hilo kisha kuongeza mengine mawili na mchezo kumalizika kwa Yanga kushinda mabao 3-1.Ushindi huo umeifanya Yanga kuendeleza rekodi yake ya kutopoteza mchezo tangu kuanza kwa msimu huu ikiwa imeshinda mechi 12 na sare mbili katika mechi 14 huku ikizidi kujikita kileleni mwa msimamo ikiwa na pointi 38 dhidi ya Azam wenye pointi 33 wanaoshika nafasi ya pili. Mwisho.