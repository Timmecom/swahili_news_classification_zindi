 HATUA ya robo fainali Kombe la Shirikisho la Azam (FA) inatarajiwa kuanza leo KMC ikiwa mwenyeji wa African Lyon na Lipuli ikiikaribisha Singida United kwenye viwanja tofauti.Mchezo wa KMC unatarajiwa kuchezwa kwenye uwanja wa Meja Jenerali Isamuyo Dar es Salaam ambako timu hiyo iliweka kambi ya maandalizi ya mchezo huo.KMC ikiwa ni moja ya timu zilizopanda Ligi Kuu msimu huu imekuwa kwenye kiwango kizuri kwenye ligi na hata michuano hiyo ya FA ikiwa na wachezaji wengi wenye uzoefu.Timu hiyo inashika nafasi ya tano kwenye msimamo wa ligi ikiwa na pointi 41 baada ya kucheza michezo 29, kushinda tisa, sare 14 na kupoteza sita.Imetoka kumtoa bingwa mtetezi wa FA Mtibwa Sugar kwa mikwaju ya penalti 4-3 hatua ya 16 bora baada ya kucheza dakika 90 na kutoka sare ya bao 1-1.Wapinzani wake Lyon wanashika mkia kwenye ligi wakiwa na pointi 22, baada ya kucheza michezo 31, kushinda minne, sare 10 na kupoteza 17.African Lyon ilitinga hatua hiyo baada ya kumtoa Mbeya City kwa mikwaju ya penalti 4-3 kufuatia sare ya mabao 2-2 ndani ya dakika 90.Timu hiyo imekuwa na mfululizo wa matokeo mabaya katika mechi zake za ligi lakini katika michuano hii imejitahidi hivyo, huenda mchezo huo ukawa mgumu.Aidha, mchezo mwingine Lipuli itakuwa kwenye uwanja wake wa Samora dhidi ya Singida United.