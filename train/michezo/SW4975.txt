 UONGOZI wa Simba umesema hawaiogopi timu ya Yanga bali wanaiheshimu na wataingia kwenye mchezo dhidi yao kwa tahadhari kusaka pointi tatu, kwani wana kikosi bora.Hayo yalisemwa jana na Ofisa Mtendaji Mkuu wa timu hiyo, Senzo Mazingisa, wakati akizungumza na waandishi wa habari, ambapo pia alielezea maandalizi ya mchezo huo wa Ligi Kuu Tanzania Bara utakaochezwa keshokutwa Uwanja wa Taifa Dar es Salaam, timu hiyo ikiwa mwenyeji. Tunakwenda kucheza mechi hii tukiwaheshimu Yanga kama tunavyoziheshimu timu nyingine, tunajua pia  presha  ya utani wetu wa jadi, hivyo tunaupa heshima kubwa huu lakini tunaenda kusaka pointi tatu kwa nguvu kubwa ukizingatia ubora wa kikosi tulichonacho,  alisema Mazingisa.Alisema maandalizi ya mchezo huo kwa ujumla yamekamilika kwa benchi la ufundi kuwaandaa wachezaji kisaikolojia, kiufundi na kimbinu kuhakikisha wanatimiza malengo ya kupata ushindi na pointi tatu.Mazingisa alisema wanaingia mwaka mpya kwa  Debi  ambayo inakutanisha timu kubwa na inaleta taswira ya ukubwa wa mchezo wa soka hapa nchini, hivyo ni siku nzuri kwa wapenzi na mashabiki kujitokeza kuishangilia timu yao.Naye Ofisa Habari wa mabingwa hao, Haji Manara, alisema wa ndio wenyeji wa mchezo huo, hivyo tiketi kwa ajili ya mchezo huo zilianza kuuzwa jana na kuwataka mashabiki kununua mapema na kujitokeza kwa wingi uwanjani, ambapo tiketi kwa mzunguko ni Sh 7,000, VIP B na C Sh 20,000 na VIP A ni 30, 000. Niwaombe mashabiki na wapenzi wa Simba kununua tiketi mapema na kuwahi uwanjani kwani mchezo utaanza saa 11:00 jioni kuepuka usumbufu ambao umekuwa ukijitokeza mara kwa mara, pia nawaomba wamiliki wa uwanja wafungue mageti yote mapema kuepusha misongamano isiyokuwa ya lazima,  alisema Manara.Simba inatarajiwa kuingia uwanjani ikiwa inajiamini zaidi kwa sababu inaongoza ligi, ambapo hata msimu uliopita iliifunga Yanga bao 1-0 katika mchezo wa marudiano baada ya suluhu ya mchezo wa awali.