 TAMASHA la 38 la Sanaa na Utamaduni linaloandaliwa na Taasisi ya Sanaa Bagamoyo (TaSUBa) linatarajiwa kufanyika leo hadi Oktoba 26, Bagamoyo na kufunguliwa na Waziri wa Habari, Utamaduni, Sanaa na Michezo Dk Harrison Mwakyembe (pichani). Bagamoyo ni moja ya maeneo yenye urithi na utajiri mkubwa wa kitamaduni duniani. Mwaka huu, Tamasha hilo linatarajia kuhudhuriwa na watazamaji kati ya 60,000 hadi 100,000 kutoka maeneo ya Bagamoyo, Dar es Salaam na sehemu zingine za Tanzania pamoja na nje ya Tanzania. Kwa mujibu wa taarifa iliyotolewa jana na Ofisa Mawasiliano wa TaSUBa, Thomas Nyindo, tamasha litafanyika kwenye viwanja na kumbi za taasisi hiyo.  Lengo kuu la tamasha hili, ni kuendeleza na kudumisha utamaduni wa Mtanzania, kubadilishana uzoefu na kujifunza kutoka kwa mataifa mengine kupitia warsha, kongamano na maonesho mbalimbali na tunawakaribisha wadau kujitokeza kwa wingi, alisema. Alisema kutakuwa na shughuli nyingi ndani ya wiki nzima ikiwemo maonesho ya sanaa za jukwaani, sanaa za ufundi, filamu, warsha na makongamano yatakayohusisha wasanii na wadau wa sanaa kutoka ndani na nje ya Tanzania hususani Marekani, Finland, Botswana, Kenya, Korea Kusini, Zimbabwe, Mayotte, Uganda na Zambia. Pia, kutakuwa burudani mbalimbali kwa nyakati tofauti ambapo kesho wataanza na muziki wa taarabu, siku inayofuata filamu na wasanii watakaoburudisha ni Mwana FA, Juma Nature, Barnaba, Dullar Makabila, Gigy Money, Vitalis Maembe, Jhiko Man & Afrikabisa Band, Mashauzi Classic, Hadija Kopa na Thabit Abdul. Wengine ni Msondo Ngoma, John Kitime & JFK Band, Sisi Tambala, Sinaubi Zawose, Shada Acrobatics, Ngome Magic Show JWTZ, Kikundi cha Sanaa cha Taifa Zanzibar, Chuo cha Polisi Moshi, Bagamoyo Players, na vingine vingi. Alisema kutakuwa na jukwaa la wasanii wachanga kuonesha vipaji vyao na ustadi wao kwenye sanaa na utamaduni. Vile vile, linaongeza uhamasishaji miongoni mwa vijana na wasanii juu ya maswala yanayohusu sanaa, michezo na utamaduni wa Kitanzania. Tamasha hilo limebebwa na kaulimbiu ya  Sanaa na Utamaduni Ajira Yangu  ikiwa imelenga kuwahimiza vijana kufanya sanaa ajira rasmi ambayo inaweza kuwaingizia fedha na kukuza kipato chao na hatimaye kuongeza pato la nchi kwa ujumla.