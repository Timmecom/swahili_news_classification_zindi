 PAMOJA na Al Ahly ya Misri nayo kushinda katika mchezo wake uliofanyika juzi usiku, mabingwa wa Tanzania Bara, Simba ndio wanashikilia uongozi wa Kundi D la michuano ya Ligi ya Mabingwa wa Afrika baada ya kushinda 3-0 dhidi ya JS Saoura ya Algeria.Baada ya Simba kushinda katika mchezo wake uliochezwa mapema kwenye Uwanja wa Taifa jijini Dar es Salaam, Al Ahly wenyewe walishindwa kuiondoa Simba kileleni baada ya kushinda AS Vita kwa mabao 2-0 katika mchezo uliofanyika katika jiji la Alexandria.Simba wanashika nafasi ya kwanza wakati Alhly ikifuatia licha ya zote kuwa na pointi tatu, lakini Wekundu wa Msimbazi wenyewe wako juu kutokana na kuwa na uwiano mzuri wa mabao ya kufunga.Mbali na Simba kuongoza katika msimamo wa pointi, timu hiyo pia ndio imetoa mchezaji anayeongoza kwa mabao baada ya Meddie Kagere kufunga mabao mawili na kuongoza katika orodha ya wafungaji mabao iliyotolewa jana na Shirikisho la Soka la Afrika, Caf.Kagere anafuatiwa na wachezaji 18 waliofunga bao moja moja kila mmoja, akiwemo mshambuliaji mwenzake wa Simba, Mganda Emmanuel Okwi, ambaye alifunga bao la kwanza juzi wakati timu yake ilipocheza dhidi ya JS Saoura.Okwi alicheza vizuri, ambapo mbali na kufunga bao hilo pia alisaidia kupatikana kwa mabai mengije mawili yaliyofungwa na Kagere.Al Alhly, wenyewe nao walianza vizuri michuano hiyo katika Kundi D baada ya kushinda AS Vita ya Jamhuri ya Kidemokrasia ya Kongo kuibuka na ushindi katika mchezo huo uliopigwa kwenye Uwanja wa Borg El Arab, huko Alexandria usiku.Baada ya ushindi huo, Al Alhy ambao wanajulikana kama mashetani wekundu, wanashika nafasi ya pili, huku AS Vita au Pomboo Weusi (Black Dolphins), wenyewe wako katika nafasi ya tatu.Vita tangu mwanzo wa mchezo huo walikuwa katika shinikizo kubwa kutokana na mashambulizi yaliyoelekezwa langoni mwao na washambuliaji wa Al Alhly, na walipata pigo katika dakika ya 36 wakati Dharles Kalonji alipopewa kadi ya pili ya njano na kutolewa nje.Ahly iliendelea kutawala mchezo huo huku wakitumia faida ya wao kuwa wengi zaidi ya wapinzani wao, lakini ilibidi kusubiri hadi katika dakika ya 65 kupata bao la kwanza lililofungwa na mchezaji aliyeingia akitokea benchi Nasser Maher, aliyefunga na kuiweza Al Alhly mbele 1-0.Vigogo hao wa Afrika walijihakikishia pointi tatu baada ya kufunga bao katika dakika ya 79 wakati Ali Maaloul alipofunga kwa penalti iliyotolewea na mwamuzi baada ya beki ya Vita kufanya makosa.Timu hizo zitashuka viwanjani wikiendi inayokuja katika mechi za Kundi D wakati Ahly itakuwa ugenini kucheza na vibonde wa Simba JS Saoura Ijuma Januari 18, wakati Vita Club watakuwa nyumbani kuikaribisha Simba siku inayofuata.