 MABINGWA watetezi wa Ligi Kuu Soka Tanzania Bara Simba leo watakuwa wenyeji wa Mbao ya Mwanza katika mchezo utakaochezwa kwenye uwanja wa Jamhuri, Morogoro.Mchezo huo ni wa kisasi kwa Simba baada ya raundi ya kwanza kupoteza kwa bao 1-0 kwenye uwanja wa CCM, Kirumba, timu pekee iliyowafunga wekundu hao msimu huu. Timu hizo zinakutana Simba ikiwa kwenye kasi baada ya kucheza michezo 21 na kufikisha pointi 54 ikishika nafasi ya tatu, ikishinda michezo 17 na kupata sare tatu.Aidha, ubora wa kikosi hicho cha Msimbazi hasa katika safu ya ushambuliaji ni hatari kwa mabeki wapinzani kutokana na kasi ya ufungaji ikiongozwa na Meddie Kagere aliyeifungia timu yake mabao 13 akishika nafasi ya pili nyuma ya Salum Aiyee wa Mwadui mwenye mabao 16.Mbao ni timu inayoonekana kuwazidi ujanja timu vigogo hasa zinapokuwa kwenye uwanja wao wa Kirumba lakini wanapotoka nje hupigika. Timu hiyo ilianza kuyumba hivi karibuni kiasi cha kushindwana na makocha wawili waliochana nao akiwemo Amri Said na Ally Bushiri. Wababe hao wa Simba na Yanga wanashika nafasi ya 14 kwenye msimamo wa ligi baada ya kucheza michezo 30, kushinda tisa, sare 10 na kupoteza 11 wakiwa na pointi 36 walizofungana na timu nyingine tano.Mchezo huo utakuwa mtihani wa kwanza kwa Kocha mpya wa kikosi hicho Salum Mayanga aliyekabidhiwa timu hiyo hivi karibuni. Huenda ukawa ni mchezo mgumu hasa kwa Mbao kwani wekundu hao wanataka kuendelea na rekodi yao ya kushinda ili kujiweka karibu na utetezi wa taji la ligi. Lakini pia, ikiwa Mbao itapoteza itakuwa hatarini kuwa kwenye ukanda wa kushuka daraja kama tu wengine waliofungana kwa pointi watashinda michezo yao ijayo.