 RAIS wa Shirikisho la Riadha Tanzania (RT) Antony Mtaka (pichani) amewataka wanariadha kujitambua ili waweze kufanya vizuri katika mashindano mbalimbali ya kimataifa.Hayo yalisemwa juzi jijini Dar es Salaam na Mtaka alipozungumza na waandishi wa habari kuhusu sababu za Simbu kutofanya vizuri katika mashindano ya mwaka huu ya dunia ya riadha yaliyofanyika Doha, Qatar kuanzia Septemba 27 hadi Oktoba 6. Alisema kuwa Simbu ameshindwa kujitambua na ndio maana aliungana na wengine kukataa kambi ya Erdolet iliyoandaliwa na RT ili kuwawezesha wanariadha hao kupata changamoto kutoka kwa wanariadha nyota wa dunia.Wanariadha Failuna Abdi, Augustino Sulle na Stephano Huche pamoja na Simbu walikataa kambi nchini Kenya kwa ajili ya maandalizi ya mashindano hayo ya dunia. Ukimuondoa Simbu, wanariadha whao wengine walishindwa kumaliza marathon kutokana na joto kali la Doha. Mtaka alisema kuwa riadha ni mchezo binafsi tofauti na soka, ambao ni mchezo wa timu na inabidi kushirikiana na wengine ili kupata ushindi, lakini tofauti na riadha, ambapo juhudi zake ndizo zitakupa ushindi.Alisema wanariadha lazima uwe na nidhamu ili kufikia malengo, ambapo unatakiwa kujua unatakiwa kufanya nini ili kufikia malengo yako. Aliwashangaa wanariadha ambao hawana programu za maana na badala yake wamekuwa kila kukicha wakikimbia mbio mbalimbali ndogo, ambazo haziwapatii fedha nyingi badala ya kuchagua mbio chache zenye fedha nyingi.Simbu alisema kwa njia ya simu juzi kuwa anajitambua na anajua anachokifanya na siku moja atafanya vizuri zaidi katika mchezo huo, tofauti na wengi wanavyofikiria kuwa hana jipya.