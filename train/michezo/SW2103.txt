 WAPINZANI wa Simba kwenye Ligi ya Mabingwa Afrika, TP Mazembe wanatarajiwa kuwasili leo mchana tayari kwa mchezo wa hatua ya robo fainali unaotarajiwa kupigwa mwishoni mwa wiki hii Uwanja wa Taifa, Dar es Salaam.Kuelekea kwenye mchezo huo, Ofisa Habari wa Klabu ya Simba, Haji Manara alisema kikosi cha timu yao kipo kwenye maandalizi mazuri na kwamba hawawahofii wapinzani wao hao zaidi ya kuwaheshimu. Alisema siku zote mashabiki wao ni sehemu muhimu kwenye ushindi wao kwa namna wanavyojitokeza uwanjani na kuujaza uwanja na kuwaomba wajitokeze kwa wingi dhidi ya TP Mazembe Jumamosi hii. Wapinzan wetu wanawasili kesho( leo), tunathamini mchango wa mashabiki wetu na kuelekea kwenye mchezo huu tumeweka viingilio vya bei ya chini kuhakikisha mashabiki wanajitokeza kwa wingi kama kwenye michezo iliyopita,kama mashabiki wasingekuwa wanajitokeza uwanjani tusingefikia hatua hii tuliyofika,  alisema Manara wakati wa kutangaza viingilio vya mchezo huo.Akitaja viingilio kwa ajili ya mchezo huo, Manara alisema viti vya mzunguko bei yake ni Sh 4000, VIP, Sh 20,000, VIP B Sh 10, 000, wakati viti vya platnumz ni Sh 100,000 na kusisitiza lengo ni kuhakikisha kila mwanachama na shabiki wa timu hiyo wanaichangia timu kwa kulipa kiingilio uwanjani.