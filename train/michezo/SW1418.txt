 ZIKIWA zimebakia siku chache, tamasha la Sauti za Busara 2020 kuanza, waandaaji wake wamesema mwaka huu wanataka kutumia katika kukemea unyanyasaji wa kijinsia suala ambalo linaendelea kutesa tasnia ya muziki na jamii. Tamasha hilo linatarajiwa kuanza Februari 13 hadi 16 katika eneo la kihistoria la Ngome Kongwe Zanzibar ambapo watazamaji wataweza kupata burudani ya muziki mubashara kutoka kwenye majukwaa matatu tofauti. Akizungumza katika mkutano na waandishi wa habari Dar es Salaam, Mkurugenzi wa tamasha hilo, Yusuf Mahmud alisema tamasha la mwaka huu linaunga mkono juhudi za kukuza muziki unaopigwa mubashara wakati huo huo, kukemea unyanyasaji wa kijinsia.  Suala hili la unyanyasaji wa kijinsia litashughulikiwa chini ya kauli mbiu isemayo  Paza sauti yako, sema hapana kwa unyanyasaji wa kijinsia  ikikusudia kubadilisha mitizamo, kuhamasisha mazungumzo na kuhimiza heshima kwa wanawake kwa kukuza uelewa juu ya udhalilishaji wa kijinsia, alisema.  Hivi sasa nchini Tanzania, tunaona ni wanawake wachache tu wanaofanya muziki wa asili na wenye kuvutia. Hii ndiyo sababu kwa tamasha la Sauti za Busara la 2020 tulichagua wasanii kama Siti & the Band (Zanzibar), Tha s Diarra na Mamy Kanout  (kutoka Afrika Magharibi), Pigment (Reunion), Evon na Apio Moro (Uganda) na wengine kutoka mkoa wa Afrika Mashariki, aliongeza. Alisema hao ni wanawake wenye hisia kali ambao hutumia muziki kufikisha ujumbe na kujielezea. Wakati huo huo, bado wote ni waburudishaji wazuri kwa kupiga mubashara.