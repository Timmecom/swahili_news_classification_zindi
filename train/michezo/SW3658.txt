 MARA baada ya Klabu ya Yanga kupata taarifa kuwa wamepata nafasi ya kushiriki Michuano ya Klabu Bingwa mwakani, haraka sana wamepanga mipango mipya ya kufanya usajili wa maana utakaowafanya wahimili mikikimiki ya michuano hiyo. Juzi Shirikisho la Soka Afrika (Caf) lilitoa taarifa kuwa msimu ujao 2019/20 Tanzania itaingiza timu nne katika michuano ya kimataifa, mbili klabu bingwa na mbili shirikisho tofauti na awali ambapo ilikuwa ikiingiza timu moja moja katika kila michuano. Tanzania imepata nafasi hiyo baada ya kushika nafasi ya 12 bora katika viwango vya klabu mara baada ya Simba SC kufanya vizuri katika Michuano ya Klabu Bingwa Afrika mwaka huu ambapo iliishia robo fainali, Yanga imepata nafasi hiyo baada ya kumaliza ligi katika nafasi ya pili. Akizungumza na gazeti hili jana, kaimu katibu mkuu wa Yanga, Omar Kaaya alisema kuwa taarifa hiyo iliyowajia ghafla bila kutegemea wameipokea kwa furaha na wanashukuru imekuja mapema katika kipindi hiki cha usajili. Alisema kuwa imewabidi wabadili mipango yao ya kukisuka kikosi kwa ajili ya ligi hivyo wataongeza nguvu zaidi katika kutafuta wachezaji walio bora. Aliongeza kuwa Yanga hawataki kuichezea nafasi hiyo hivyo wanataka kuhakikisha wanafanya makubwa zaidi ya Simba ili kuiongezea nchi heshima katika bara la Afrika.  Usajili tuliokuwa tunaufanya ulikuwa ni kwa ajili ya Ligi Kuu Tanzania Bara tu lakini tumepata taarifa hiyo ya kushiriki klabu bingwa inatulazimu tufanye usajili wa maana ili kuweza kuleta ushindani. Nafasi imekuja bila kutarajia tulikuwa tunajipanga kwa ajili ya msimu ujao ambao tuliamini tutakuwa mabingwa, tunataka kwenda kushindana na kufika mbali na sio kushiriki kwa kutolewa mapema, niwaombe Wanayanga tuwe pamoja katika kipindi hiki cha maandalizi,  alisema Kaaya.