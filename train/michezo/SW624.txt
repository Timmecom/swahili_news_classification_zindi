 KOCHA wa timu ya soka ya taifa chini ya umri wa miaka 23, Bakari Shime amesema anaweza kuitoa Burundi katika mchezo wa marudio unaotarajiwa kuchezwa Jumanne ya wiki ijayo kwenye Uwanja wa Taifa Dar es Salaam.Juzi timu hiyo ikicheza na Burundi ilifungwa mabao 2-0 katika mchezo wa kuwania kufuzu fainali za Mataifa ya Afrika  Afcon  kwa vijana wa umri huo zilizopangwa kuchezwa Misri mwakani.Akizungumza na gazeti hili jana, Shime alisema, wamefungwa kutokana na makosa ambayo watayafanyia kazi kabla ya mchezo wa marudiano na anaamini watalipa kisasi na kusonga mbele. Burundi wana timu nzuri, wachezaji walizidiwa kutokana na kucheza ugenini, lakini naamini wakiwa nyumbani watafanya vizuri na tutawafunga,  alisema Shime. Pia Shime aliwaomba Watanzania wasikate tamaa baada ya kufungwa bali waje kwa wingi kuishangilia timu yao siku ya mechi.Wachezaji wanaounda kikosi hicho ni makipa Ramadhan Kabwili, Metacha Manta, Ally Salim, Mohamed Abdallah, Abdallah Shaibu, Oscar Masai, Abdallah Hamisi, Ismail Aidan, Kelvin Nashon, Adam Salamba, Mbaraka Yusuph na Salum Kihimbwa.Wengine ni Kelvin Sabato, Habib Kiombo, Ibrahim Hamad, Dickson Job, Nickson Kibabaje, Ally Ally, Ally Msengi na Ayoub Masoud. Benchi la ufundi ni kocha Bakari Shime, Zuberi Katwila, Adam Moshi, John Matangwa, Abdul Mgude, Joackim Mshanga na John Mashaka.