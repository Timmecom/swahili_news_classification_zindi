 LIGI Kuu ya wanawake Tanzania Bara inatarajiwa kuendelea leo kwa michezo minne katika viwanja vinne tofauti.Vinara wa ligi hiyo Alliance Girls yenye pointi 13 wataikaribisha Baobab ya Dodoma yenye pointi moja katika mchezo utakaochezwa Uwanja wa Nyamagana, Mwanza. Panama Queens yenye pointi tatu itacheza na bingwa mtetezi JKT Queens ambayo ina pointi tisa katika nafasi ya nne, mchezo utakaochezwa Uwanja wa Samora, Iringa.Katika Uwanja wa Gwambina, Mwanza, TSC Queens yenye pointi sita itacheza na vibonde Tanzanite Queens ambayo haina pointi ikiwa imefungwa mabao 23. Akizungumza jana Ofisa habari wa Shirikisho la Soka Tanzania (TFF) Cliford Ndimbo alisema michezo mitatu imesogezwa mbele kwa sababu mbalimbali.Mchezo wa Simba Queens na Sisterz ya Kigoma ambao ulikuwa uchezwa leo umesogezwa mbele hadi keshokutwa kutokana na Sisterz kuchelewa kufika Dar es Salaam kwa sababu walisafiri kwa treni toka Kigoma, hadi jana ilisemekana walikuwa Kilosa, Morogoro, na ilishindikana kuendelea na safari kutokana na kuwepo ajali ya treni ya mizigo.Pia mchezo wa Mlandizi Queens dhidi ya Marsh na Ruvuma Queens dhidi ya Yanga Princess zitachezwa Jumanne ijayo badala ya leo, michezo hii imesogezwa mbele kutokana na timu hizi kuwa na wachezaji katika kikosi cha timu ya Taifa ya U-20 kilichopo Algeria.