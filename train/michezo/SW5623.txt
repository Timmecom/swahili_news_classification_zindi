 KOCHA mkuu wa klabu ya Yanga, Mwinyi Zahera, ameuponda uwanja wa Sheikh Amri Abeid wa Arusha, akisema hauna viwango vya kuchezewa kutokana na kutokuwa na hali nzuri kwenye dimba la kuchezea.Kocha huyo alisema wamepoteza muda bure kwenye kambi ya Moshi na Arusha kwani kote viwanja vyake havifai. Zahera alitoa kauli hiyo juzi baada ya kumalizika kwa mchezo wa kirafiki wa kimataifa dhidi ya AFC Leopards ya Kenya uliomalizika kwa mabingwa hao wa kihistoria kushinda bao 1-0. Naona tumepoteza wakati bure Moshi kadhalika Arusha kwani sisi tunajiandaa kucheza mechi kubwa sasa huwezi kucheza katika uwanja kama huu kwani mpira ni mpango lazima ujipange na uwanja wenyewe hauko katika viwango vya sisi kucheza kujiandaa na mchezo wetu wa kimataifa,  alisema Zahera.Ikiwa Moshi, Yanga ilicheza na Polisi Tanzania kwenye uwanja wa Ushirika na kufungwa mabao 2-0. Alisema wamefanya mazoezi uwanja wa hovyo kadhalika wamechezea uwanja wa hovyo wachezaji wameshindwa kufanya mazoezi katika uwanja mzuri ilhali wanajiandaa na mechi kubwa ya kimataifa.Alieleza kuwa, timu yoyote inapaswa kuwa na mpango wa mchezo na kusema mchezo dhidi ya Township Rollers wamejianda vyema kuhakikisha wachezaji wanakuwa na mpango wa kufanya vizuri zaidi.Yanga inatarajia kuwa Gaborone, Botswana wiki hii kucheza mechi ya marudiano ya raundi ya awali ya Ligi ya Mabingwa Afrika dhidi ya Rollers, ikihitaji ushindi wa kuanzia mabao mawili baada ya kutoka sare ya bao 1-1 nyumbani Dar es Salaam wiki mbili zilizopita. Kwa upande wake, kocha mkuu wa AFC Leopards, Casa Mbungo, alisema mchezo ulikuwa mzuri lakini uwanja haukuwa mzuri.