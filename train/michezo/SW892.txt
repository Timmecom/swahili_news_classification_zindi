 MCHEZAJI wa Azam FC, Salum Abubakari  Sureboy  amesema pamoja na ligi ya safari hii kutawaliwa na upinzani mkali kwa kila timu wanayocheza nayo wamejipanga kuendeleza makali yao ya kufanya vizuri michezo inayokuja ili kutimiza lengo la kutwaa ubingwa msimu huu.Kauli hiyo ameitoa juzi baada ya timu hiyo kuibuka na ushindi mkubwa wa mabao 4-0 dhidi ya Mbao FC ya Mwanza katika mchezo wa Ligi Kuu Tanzania bara uliopigwa kwenye uwanja wao wa nyumbani Chamazi Complex.Akizungumza baada ya kukamilika kwa mchezo huo juzi, Sure boy alisema anamshukuru Mungu kwa kumaliza salama na kuendeleza rekodi yao ya kufanya vizuri katika uwanja wa nyumbani. Ligi ya safari hii ni ndefu, pamoja na kukabiliwa na upinzani mkubwa kwa kila timu tunayocheza nayo, lakini tumejipanga kuhakikisha tunaendeleza rekodi ya kufanya vizuri kila mchezo unakuja ili kuhakikisha tunatimiza malengo ya klabu ya kutwaa ubingwa msimu huu,  alisema.Nnahodha wa Mbao, David Mwassa amesema katika mchezo huo walitengeneza nafasi nyingi ambazo kama wangezitendea haki basi wangeibuka kifua mbele katika uwanja huo wa ugenini. Azam wameshinda katika uwanja wao wa nyumbani, tunakubali matokeo, tunaenda kujipanga na mchezo ujao ili kuhakikisha makosa yaliyojitokeza leo (juzi) yasirudie tena, nakuhakikisha tunapata matokeo chanya ili kuendelea kushika nafasi za juu katika msimamo wa Ligi Kuu,  amesema.Katika mchezo huo kama Azam wangetumia vema nafasi walizopata basi wangeibuka na ushindi wa mabao mengi zaidi ya waliyoyapata.Kwa ushindi huo unawafanya Wanalambalamba hao kurejea usukani wa ligi kwa kufikisha pointi 39,baada ya kucheza michezo 15, pointi moja juu ya Yanga inayotarajiwa kucheza leo. Bingwa mtetezi Simba ni ya tatu ikiwa na pointi 27.