 MTENDAJI Mkuu mpya wa Simba, Senzo Mazingiza ametambulishwa rasmi jana na kuahidi kuifanya klabu hiyo kuwa kubwa zaidi Afrika na duniani. Mazingiza anatarajiwa kuanza kazi mara moja baada ya kukamilika kwa kibali cha kuishi nchini, huku akiwa tayari amekamilisha kibali cha kufanya kazi nchini akichukua nafasi ya aliyekuwepo, Crescentius Magori anayestaafu wiki ijayo baada ya kumalizika kwa mkataba wake. Akizungumza na waandishi wa habari jana Dar es Salaam baada ya kutambulishwa na Magori, Mazingiza ambaye ni raia wa Afrika Kusini alisema anajua mabadiliko sio rahisi kwa haraka lakini atahakikisha anaajiri watu wa masoko wa kuitoa klabu hiyo iliko na kuipeleka mbali zaidi. Tunataka kuibadilisha Simba iwe moja ya klabu kubwa Afrika, nimekuwa nikiifuatilia kwa muda ni timu kubwa Afrika Mashariki, sasa tunataka kutoka huko ifike mbali zaidi,  alisema Mtendaji huyo aliyewahi kufanya kazi na Orlando Pirates na Platnum Star za Afrika Kusini. Jambo jingine alisema anataka kubadili mtizamo wa watu sio tu kuwa mashabiki bali wageuke kuwa wateja muhimu wa klabu hiyo.Ukiachilia mbali hilo, alisema inabidi waendelee kuhimiza mashabiki wa klabu hiyo kuwa na utamaduni kujitokeza kwa wingi kuunga mkono timu kwa kujaza uwanja katika mechi zao zote badala tu ya kusubiri wiki ya Simba kisha hupotea.Pia, alisema atahakikisha wanabuni miradi mipya itakayowaongezea mapato nje ya utegemezi fedha za mlangoni, kufanya vizuri kwenye ligi na kutetea taji, kuchukua makombe yote ya mashindano yajayo ikiwemo Mapinduzi, SportPesa na Shirikisho (FA).Kwa upande wake, Magori anayemaliza muda wake, aliwashuruku Wa nasimba kwa ushirikiano waliompa kwa kipindi cha miezi nane aliyotumikia.  Nawashukuru sana Wanasimba wote kama wapo niliowakwaza niwaombe radhi ilikuwa sababu ya kazi yangu. Kuanzia wiki ijayo nitastaafu,  alisema. Awali, Magori alisema kabla ya Bodi kumchagua mtendaji huyo mpya walijitokeza nane na kati ya hao sita walikuwa Watanzania na wawili kutoka Marekani na Afrika Kusini na ndipo akapata huyo mwenye uzoefu na soka la Afrika.