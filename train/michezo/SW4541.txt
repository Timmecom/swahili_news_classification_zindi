 BAADA ya Yanga kumjua mpinzani wake watakayechuana Kombe la Shirikisho Afrika, imeamua kubadili mipango yake ya maandalizi kabla ya kuelekea jijini Mwanza katika michezo miwili ya Ligi Kuu soka Tanzania Bara.Mpinzani wake alitarajiwa kujulikana jana usiku baada ya kufanyika kwa droo ya kupanga ratiba ya michuano hiyo nchini Misri. Akizungumza na gazeti hili jana, Ofisa Habari wa Yanga, Hassan Bumbuli, alisema kikosi hicho kimeshaanza maandalizi lakini kinasubiri kujua programu za Caf ili kuendelea na mikakati yake iliyojiwekea. Timu imeanza maandalizi leo (jana) ya kujifua kujiandaa na michezo ijayo wakati tunasubiri ratiba ya Caf ili kuweka mambo mengine hadharani, hasa wakati huu ligi ikiwa imesimama kwa ajili ya timu ya taifa,  alisema.Alisema huenda wakati wowote wakatangaza mechi za kirafiki za maandalizi ya kujifua kabla ya kukutana na Alliance na Mbao za Mwanza katika Ligi Kuu. Bumbuli alisema maandalizi yao yatafanyika Dar es Salaam kwa mazoezi ya kwenda na kurudi hadi kocha wao mkuu, Mwinyi Zahera, atakaporudi nchini Oktoba 19, mwaka huu ndipo timu itaingia kambini.Alisema Zahera amekwenda kujiunga na timu ya taifa ya Jamhuri ya Kidemokrasia ya Kongo (DRC) inayotakiwa kucheza michezo miwili ya kirafiki ya kimataifa na baada ya hapo atarejea na kujiunga na timu hiyo kwa maandalizi ya michezo ya ligi Kanda ya Ziwa.Katika mazoezi ya jana, wachezaji wengi hawakuhudhuria kutokana na kuwa majeruhi na baadhi wakiwa wameitwa kwenye kikosi cha timu ya taifa kinachojiandaa na mchezo wa kimataifa dhidi ya Rwanda.Mratibu wa Yanga, Hafidh Salehe, alisema wachezaji ambao hawakutokea kwenye mazoezi hayo ni Lamine Moro, Paul Godfrey na wengine hawakuwapo tangu michezo iliyopita kutokana na matatizo ya majeraha.