 SHIRIKISHO la Riadha Tanzania (RT) limemfungia kwa muda usiojulikana kocha wa riadha, Nelson Mrashani kwa sababu tofauti, imeelezwa.Barua yenye Kumbukumbu namba RT/Vol.4/14/ MWJ/338 ya Julai 26 mwaka huu, iliyosainiwa na Katibu Mkuu wa RT, Wilhelm Gidabuday inasema imemfungia Mrashani kujihusisha na shughuli zozote za mchezo huo kwa muda usiojulikana kutokana na udanganyifu.Gidabuday alisema amemsimamisha Mrashani hadi pale Kamati Kuu ya Shirikisho la Riadha Tanzania itakapokaa rasmi kumjadili kocha huyo, ambaye anatuhumiwa kwa makosa kadhaa.Gidabuday anamtuhumu Mrashani kwa kujiita kocha na wakala, ambapo amekuwa akiwaleta wanariadha kutoka Kenya kuja nchini kushiriki mbio mbalimbali bila ya vibali kutoka katika shirikisho la mchezo huo la KA.Barua hiyo inayataja makosa makubwa aliyofanya kocha huyo baadhi yake ni pamoja na kudanganya baadhi ya waandaaji wa mbio kwamba ana utaalamu wa upimaji njia za kukimbilia, na amekuwa akifanya hivyo ili kujipatia kipato.Tuhuma nyigine, licha ya kukabidhiwa barua kutoka Chama cha Riadha Kenya inayosisitiza kuwa, kuna baadhi ya wanariadha wasio na ruhusa ya kushiriki mbio za tamasha la Majimaji Selebuka, lakini yeye akawashirikisha.Alisema kuwa mwaka jana dada wa mwanariadha huyo, Banuelia Mrashani alikatiza njia kiudanganyifu katika mbio za Kilimanjaro International Airport, akanyimwa zawadi, lakini kocha huyo alilalamika kwa viongozi wa mkoa na ikaamriwa kuwa, Banuelia apewe fedha hizo za zawadi.Akizungumza na gazeti hili juzi, Mrashani, kwanza alikana tuhuma zote na kusisitiza kuwa adhabu hiyo sio halali, kwani Gidabuday hajataja vipengele vya Katiba vinavyombana kocha huyo na kuiita adhabu hiyo kuwa imetolewa kibinafsi na sio ya RT.  Katibu (Gidabuday) ametoa adhabu hiyo kibinafsi, kwani hajasema imetokana na kuvunjwa vipengele vipi vya Katiba ya RT.Ni chuki binafsi tu dhidi yangu, sikubali na nitaenda mbele zaidi kupinga, alisema Mrashani. Mrashani alisema kuwa tayari ameshawasiliana na wanasheria wake kuona jinsi gani ya kumburuza mahakamani Gidabuday kwa kumdhalilisha kwa madai hayo ya uongo.Akizungumzia upimaji wa njia, Mrashani alisema anashangaa yeye kusakamwa wakati makocha hupewa mafunzo ya kupima njia na alihoji mbona wengi wanapima njia, lakini mbona hawasakamwi na RT, lakini akifanya yeye inakuwa nongwa.