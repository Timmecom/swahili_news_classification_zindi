 TARIQ Kiakala jana alishusha presha za mashabiki wa Yanga baada ya kuandika bao mwishoni mwa mchezo wa ligi dhidi ya Biashara United na kuifanya timu yake kuibuka na ushindi wa bao 1-0.Kiakala aliingia dakika ya 45 na Mapinduzi Balama wakichukua nafasi za David Molinga na Feisal Salum, Fei toto. Mchezaji huyo aliyesajiliwa dirisha dogo alifunga bao hilo pekee lililoamsha shangwe kwa mashabiki wa Yanga dakika ya 84, na kuifanya timu yake sasa ifikishe pointi 24 na kuchupa mpaka nafasi ya pili kwa uwiano mzuri wa mabao dhidi ya Kagera Sugar ambayo sasa inashuka mpaka nafasi ya tatu.Alifunga bao hilo baada ya kupokea pasi ya Papy Tshishimbi kabla ya kuwazidi maarifa mabeki wa Biadhara na kuujaza mpira wavuni. Simba ndio inaongoza msimamo huo ikiwa na pointi 31.Mechi ya jana, ilikuwa yenye kupooza tangu mwanzo wa mchezo, wachezaji wa Biashara wakionekana kujilinda zaidi. Hata hivyo, Yanga ilikosa mabao kadhaa ikiwemo dakika ya 25 ambapo Mrisho Ngassa alikosa bao, wengine waliokosa mabao ni David Molinga na Patrick Sibomana.Mabadiliko ya Yanga ya dakika ya 79 kumtoa Ngassa ambaye jana alikosa mabao kadhaa na kumuingiza Tshishimbi yalizaa matunda kwani sasa Yanga ilibadilika na ndiyo yaliyosababisha bao hilo la ushindi pasi ikiwa na Tshishimbi.Baada ya mechi hiyo, Yanga sasa inasubiri mechi dhidi ya mtani wake Simba, Jumamosi ya wiki. Mechi hiyo inasubiriwa na mashabiki wengi wa soka kutokana na kila upande kutaka kushinda ili kuonekana mbabe kwa mwenzie, lakini pia hamu kubwa ya mashabiki wa soka nchini wanataka kuona nani ni nani, kwa vile Yanga imeonekana kuwa na kikosi dhaifu dhidi ya Simba yenye kikosi kipana na kinachofanya vizuri karibu mechi nyingi.