 BAADA ya miaka 39 Tanzania imepata kwa mara ya pili tiketi ya kucheza fainali za Kombe la Mataifa Afrika (AFCON). Mara ya kwanza ilikuwa mwaka 1980 wakati Nigeria ilipokuwa mwenyeji wa fainali za michuano hiyo.Tangu wakati ule juhudi za kufika fainali za michuano hii ziligonga mwamba. Tumekuwa tukimalizia safari yetu njiani huku nchi ndogo kuliko yetu, zenye matatizo ya kisiasa na kiuchumi na kiwango chao cha mchezo sio kikubwa kama cha kwetu zikifaulu. Hali hii imetutia unyonge mkubwa watanzania kwa muda mrefu, lakini hatimaye tulifaulu hivi karibuni kuingia fainali za 23 zitakazofanyika Misri Juni, mwaka huu.Wengi wa wachezaji na viongozi waliokwenda Nigeria kwa fainali za 1980 zilizoshirikisha nchi nane wameshaiaga dunia na vijana waliotukatia tiketi ya kwenda Misri kwa fainali zijazo walikuwa hawajazaliwa tuliposhiriki fainali za mwaka 1980. Nitajaribu kuelezea kwa kifupi historia na mambo muhimu ya kombe hili lililoanza Februari, 1957 wakati nchi nyingi za Afrika zikiwa hazijapata uhuru.Mashindano haya kwanza yalipewa jina la mhandisi maarufu wa Misri, Abdelaziz Abdallah Salem, ambaye ndiye aliyebuni wazo la kuwa na mashindano haya wakati alipochaguliwa Rais wa kwanza wa Shirikisho la Kandanda la Afrika (CAF).Misri ilichaguliwa kuwa mwenyeji wa mashindano ya kwanza kwa kutumia viwanja vya klabu za Al-Ahly na Zamalek, lakini mgogoro wa mfereji wa Suez uliokuwepo wakati ule ulisababisha mashindano kutofanyika Misri. Nchi nne zilishiriki - Misri, Sudan, Ethiopia na Afrika Kusini, lakini Afrika Kusini ilizuiliwa kuendelea hatua za mwisho za mashindano kutokana na siasa zake za kibaguzi. Fainali hizi zilifanyika Sudan kwa kuzibakisha Misri, Ethiopia na wenyeji Sudan.Misri na Sudan zilikutana na Misri iliibuka na ushindi wa 2-1 na kuku- tana na Ethiopia ambayo awali ilipangwa kukutana na Afrika Kusini. Katika mchezo wa fainali na Ethiopia, Misri ilibeba kombe kwa ushindi wa 4-0. Mashindano ya pili yalifanyika Misri 1959 na ni timu hizo hizo tatu ndio zilishiriki na Misri ilitetea ubingwa kwa kuifunga Sudan 2-1 katika mchezo wa fainali. Mashindano ya tatu yalifanyika Ethiopia 1962 na kushirikisha nchi 9, miongoni mwao ni Uganda iliyofaulu kuwa miongoni mwa nne bora. Ethiopia ilibeba kombe kwa kuifunga Misri 4-2 katika mchezo wa fainali uliokwenda muda wa nyongeza.Baada ya hapo nchi nyingine za Afrika zilizopata uhuru zilijiunga na mashindano haya na fainali zikawa na nchi nane, baadaye 16 na sasa 24. Misri ndio yenye mafanikio makubwa katika mashindano haya kwa kushinda mara 7 ikifuatiwa na Cameroon (5), Ghana (4), Nigeria (3), Ivory Coast na Congo DR (2) na Tunisia, Sudan, Algeria, Morocco, Ethiopia, Zambia, Afrika Kusini na Congo Brazaville mara moja kila mmoja.Mchezaji mwenye umri mkubwa kabisa kucheza fainali hizi ni golikipa wa Misri, Essam el Ha-Dary akiwa na umri wa miaka 44 na siku 2 na mdogo kabisa ni Shiva N Zigou wa Gabon (miaka 16 na siku 93). Katika miaka ya 1960 nchi iliyotamba sana katika mashindano, lakini maajabu ikashindwa kuchukua kombe ni Guinea iliokuwa na wachezaji mashuhuri kama Papa Camara, Petit Sory na Cherif Souleymane.Watu wachache hii leo katika Bara la Afrika wamesikia sifa za wachezaji hao pamoja na wengine kama Lalmas wa Algeria, Osei Kofi wa Ghana au Italo Vassalo wa Ethiopia. Kwa kweli historia ya mashindano haya haikamiliki bila ya habari za wachezaji hawa kuelezewa kwa urefu. Sasa imebakia miezi mitatu kabla ya kufanyika fainali nchini Misri na Watanzania wanasubiri kwa hamu kuona timu yetu itakuwa na nchi gani katika kundi lao. Lililo muhimu ni kujipanga na kuwa na matayarisho mazuri kwa hizi fainali.Vijana wetu wa Taifa Stars bila ya shaka nao wamefurahi kama walivyo Watanzania wote sio tu kwa jinsi ushindi wao ulivyopokewa kwa furaha bali zaidi kwa asante na waliopata motisha kutoka serikali na wananchi na hasa kiongozi wa nchi Rais John Magufuli. Ni matumaini ya kila Mtanzania kwamba motisha waliyopata ya fedha na kiwanja cha ujenzi wa nyumba katika jiji la Dodoma utawafanya kuwa na ari ya kufanya vizuri zaidi tutapokwenda Misri kwa patashika nguo kichanika za fainali za AFCON 2019.Ni muhimu kuendeleza mchezo mzuri, maelewano na ari waliyoonesha katika mchezo wa mwisho walioifunga Uganda mabao 3-0 ili kupata tiketi ya fainali hizi. Kazi iliyopo mbele ni kubwa na nzito na sio vizuri kubweteka baada ya kuitia mkononi tiketi ya fainali zijazo za AFCON. Matayarisho mazuri na moyo wa kujituma ni muhimu sana katika kupata mafanikio makubwa zaidi. Lakini viongozi wa serikali kwa kushirikiana na Shirikisho la Kandanda la Tanzania (TFF) wanapswa kuwa na mpango mzuri wa matayarisho, ikiwa ni pamoja na kuipatia timu yetu michezo migumu ya kujipima nguvu. Vile vile tukumbuke umuhimu wa timu yetu kupata watu watakaowapa moyo na ari wakati wanapocheza Misri.Kwa hiyo, itakuwa jambo la busara pakawepo mpango maalumu wa kuwasafirisha watanzania watakaoweza kumudu gharama za kwenda Misri kuishangilia timu yao. Nchi nyingi hufanya mipango ya kuwepo afueni ya nauli ya usafiri na kutumia ofisi zao za mabalozi katika nchi ambazo mashindano hufanyika kutayarisha mipango ya mapokezi, malazi na usafiri kwa mashabiki wanaokwenda kuishangilia timu yao. Ni vizuri na sisi tukafanya hivyo mapema ili vijana wetu wa Taifa Stars nao wawe na watu wataokuwa wanawapa hamasa wanapokuwa wakiiwakilisha nchi yetu. Tukianza mapema matayarisho haya ni vizuri. Tusingoje dakika za mwisho na kuanza kutapatapa na baadaye kujutia kwa nini hatukujitayarisha mapema. Hongera Taifa Stars. Tunatarajia furaha kubwa zaidi kutoka kwenu siku za usoni.