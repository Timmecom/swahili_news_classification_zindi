 KOCHA wa Simba, Patrick Aussems amesema amefurahishwa na mwenendo wa timu yake katika michezo minne ya ligi waliyocheza mpaka sasa.Simba inaongoza msimamo wa ligi ikiwa na pointi 12 baada ya kushinda michezo yote minne, miwili ya mwisho kutoka kanda ya Ziwa, Kagera na Mara.Aussems alizungumzia mechi hizo na kusema amefurahishwa na viwango vya wachezaji wake. Simba ilipata ushindi katika michezo miwili iliyopita dhidi ya Kagera Sugar 3-0 na Biashara United 2-0, hatua ambayo Kocha huyo alisema imetokana na kiwango bora.Timu hiyo msimu huu imevunja rekodi ya Kagera Sugar mapema kwa kuifunga baada ya misimu miwili iliyopita kushindwa kuitambia.  Tunashukuru kwa sababu awamu hii, tumepata pointi sita kanda ya Ziwa kwenye viwanja vibaya.Ni mafanikio makubwa kwetu hasa ikizingatiwa kuwa hatujapoteza mchezo wowote mpaka sasa, alisema. Aussems alisema matokeo hayo yamewafanya kuongoza ligi lakini pia, yamerudisha tabasamu kwa mashabiki wao.Mabingwa hao watetezi wanatarajiwa kuanza mazoezi leo kujiwinda na mechi dhidi ya Azam itakayochezwa Oktoba 23 kwenye Uwanja wa Uhuru, Dar es Salaam.