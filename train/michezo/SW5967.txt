 Timu hizo nne ukiachilia nyingine ambazo pia zipo ndizo zinazofanya vizuri kwenye ligi zikifuatana sita bora, na tofauti ndogo ya pointi katika kuliwania taji la ligi. Isipokuwa kwa kinara Simba ambaye alitolewa mapema kwenye michuano hiyo ya FA.Yanga juzi ilipita kwa mbinde kwenye uwanja wa Majimaji Songea kwa kuwaondoa Majimaji kwa ushindi wa mabao 2-1. Mabingwa hao watetezi wa ligi walianza kwa kusuasua na taratibu wanasogea.Aidha, Azam FC iliwatoa timu ya Daraja la Kwanza ya Manispaa ya Kinondoni (KMC) kwa mabao 3-1 kwenye uwanja wa Azam Complex, Chamazi huku Singida United ikiichapa Polisi Tanzania 2-0 kwenye uwanja wa Namfua.Mtibwa Sugar iliwatoa mabingwa wa mkoa wa Geita Buseresere kwa mabao 3-0 na Njombe Mji ikiwatoa Mbao FC kwa mikwaju ya penalti 6-5 baada ya sare ya bao 1-1 katika muda wa kawaida.Timu nyingine ambazo zinaungana na hao kutegemea na matokeo ya jana ni kati ya Tanzania Prisons dhidi ya timu ya Daraja la Kwanza Kiluvya United na Stand United dhidi ya Dodoma.Timu zote zilizoingia hatua ya robo fainali ni nzuri lakini huenda historia ya Yanga na Azam ya msimu wa mwaka juzi ikajirudia kama zitaendelea kufanya vizuri katika hatua zinazofuata na pengine kuja kucheza fainali.Kuvuka kwao kutategemea kwa sababu kuna timu nyingine kama Singida, Mtibwa na Prisons zinazotaka kuweka historia nyingine mpya iwapo tu zitaiondosha Yanga na Azam kwenye hatua ijayo.Lakini ngoma bado nzito kutabiri nani ataingia nusu fainali hadi fainali kutokana na kila mmoja kuonesha juhudi na shauku ya kutaka kuwakilisha kimataifa. Bingwa wa michuano hiyo anaiwakilisha nchi kwenye michuano ya kombe la Shirikisho Afrika.