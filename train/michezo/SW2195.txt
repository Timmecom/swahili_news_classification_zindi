 KLABU ya Yanga imesema ili kupata saini za wachezaji inaowahitaji na wanatumikia timu zao za taifa kwa ajili ya maandalizi ya fainali za Afrika (Afcon) watamtumia Kocha wao Mwinyi Zahera (pichani) kumaliza kazi.Timu hiyo imekuwa ikiendelea kujiimarisha katika usajili wa wachezaji wa kimataifa na ndani kwa maandalizi ya Ligi Kuu na michuano ya Afrika msimu ujao. Akizungumza na gazeti hili juzi Makamu Mwenyekiti wa Yanga, Fredrick Mwakalebela alisema wapo baadhi ya wachezaji wameshamalizana nao na kinachosubiriwa ni kupelekewa mikataba kwa njia ya mtandao ambapo Zahera atapokea kule na kumaliza kazi.Zahera atakuwepo Misri na kikosi chake cha timu ya taifa ya DR. Congo kama Kocha Msaidizi.  Kila mchezaji tunayemtaka hakuna litakaloshindikana Kocha atakuwepo kule tutawasiliana naye na kutuma mikataba kwa kutumia mtandao yeye atamalizia, alisema.Klabu hiyo tayari imeshamalizana na wachezaji kadhaa wakiwemo beki Lamile Moro kutoka Ghana, mawinga Patrick Sibomana na Issa Bigirimana wote wa Rwanda, kiungo Abdulaziz Makame kutoka Mafunzo Zanzibar, Golikipa Metacha Mnata wa Mbao na mshambuliaji Sadney Urikhob kutoka Namibia. Pia, wako mbioni kunasa saini ya golikipa wa Kenya Farouk Shikalo na wachezaji wengine wanaotumikia timu ya taifa ya Tanzania  Taifa Stars ambao bado hawajamalizana nao.