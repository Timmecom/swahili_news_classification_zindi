 KOCHA wa Simba, Patrick Aussems amesema walilazimika kubadili mbinu za uchezaji ili kupata matokeo mazuri katika mchezo wa Ligi Kuu dhidi ya African Lyon, ambao walishinda 3-0 kwenye Uwanja wa Sheikh Amri Abeid, Arusha.Akizungumza baada ya mchezo huo, Aussems alisema uwanja haukuwa rafiki ndio maana walikuja na mbinu nyingine iliyowasaidia kupata matokeo hayo. Tunashukuru tumepata pointi tatu, inamaanisha kila mtu anatimiza wajibu wake vizuri, tumeonesha jitihada zetu na kupata ushindi na sasa tunaangalia mchezo ujao,  amesema.Wekundu hao waliingia na mbinu ya kucheza mipira mirefu tofauti na walivyocheza michezo iliyopita walitumia zaidi mipira ya pasi hadi kufika golini.Hata hivyo, amesema matokeo hayo yameshapita na mawazo yao kwa sasa ni mchezo ujao dhidi ya Azam FC utakaochezwa kwenye Uwanja wa Taifa, Dar es Salaam kesho.Kutokana na umuhimu wa mchezo huo, Kocha huyo aliwapumzisha nyota wake wengi wa kikosi cha kwanza katika mchezo uliopita dhidi ya Lyon na kuwapa nafasi wale waliokuwa hawatumiki sana.