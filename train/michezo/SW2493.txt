  Ni kweli tunawashikilia lakini taarifa zaidi zitatolewa baada ya upelelezi kukamilika,  msemaji wa Takukuru, Mussa Misalaba alisema jana. Misalaba alisema Malinzi na Mwesigwa wanashikiliwa kwa madai ya kuhusika na vitendo vya rushwa.Habari zinasema ilikuwa wafikishwe Mahakama ya Hakimu Mkazi Kisutu kujibu mashitaka lakini ikashindikana kutokana na taratibu za kuwahoji na kufungua mashitaka kutokamilika.Hadi waandishi wa habari wa gazeti hili wanaondoka Mahakama ya Hakimu Mkazi Kisutu saa 9.30 mchana, walikuwa hawajaletwa kortini hapo. Misalaba alisema baadaye kuwa hawakuletwa kortini kwa vile walikuwa wakiendelea kuhojiwa.Hata hivyo, msemaji huyo hakueleza zaidi kuhusu vitendo vya rushwa wanavyodaiwa kufanya wala aina ya mashitaka yanayowakabili ili kutoingilia upelelezi wa shauri lao Takukuru.Habari za awali zilidai viongozi hao walitakiwa kuripoti ofisi za Takukuru, Upanga, Dar es Salaam juzi kwa mahojiano kuhusu tuhuma hizo lakini wakawekwa mahabusu ya Polisi kufuatia mahojiano kutokamilika.Mapema jana asubuhi, habari zilienea kwenye mitandao ya habari kuwa wangefikishwa kortini. Waandishi wa habari walijihimu mahakamani hapo kusubiri waletwe bila mafanikio. Baada ya kusubiri kwa muda mrefu, ilielezwa hawakufikishwa kwa kuwa walikuwa wanahojiwa na Takukuru.Malinzi na Mwesigwa wamekamatwa huku TFF ikiendelea na mchakato wa uchaguzi mkuu wake uliopangwa kufanyika Dodoma Agosti 2. Malinzi anayemaliza kipindi cha kwanza cha miaka minne anagombea cha pili akichuana na wagombea wengine tisa baada ya mmoja, Athumani Nyamlani kujitoa wiki hii.Malinzi huenda sasa akakosa mchujo wa wagombea wenzake utakaofanyika Dar es Salaam leo na kesho. Kwa mujibu wa kanuni za TFF, mgombea asiyetokea kwenye mchujo huenguliwa.Kama ataachiwa leo, Malinzi anaweza kuwahi mchujo. Kukamatwa kwa Malinzi na Katibu Mkuu wake kumefanywa na Takukuru miezi kadhaa baada ya Mahakama hiyo kuwaachia huru maofisa wengine wa TFF kwa tuhuma za rushwa pia. Maofisa hao, Martin Mecky na Juma Matandika, Msaidizi wa Malinzi walishitakiwa kwa madai ya rushwa ya sh milioni 25.