 JAPAN imeonesha medali zitakazotolewa kwa washindi wa Michezo ya 32 ya Olimpiki itakayofanyika Tokyo 2020, ambazo zimetengenezwa kwa kutumia vifaa mbalimbali vya simu za mkononi.Kwa mujibu wa waandaaji hao, medali hizo ambazo zitatolewa katika Michezo ya Tokyo 2020 na ile ya Paralimpiki, ziko 5,000, ambazo ni za dhahabu, fedha na shaba. Taarifa hiyo ilisema kuwa waliwaomba watu mbalimbali wenye simu mbovu au zile za zamani kuwasilisha kwao ili kutoa vifaa vidogo vidogo ndani ya simu hizo ili kutengeneza medali hizo.Februari mwaka 2017, Tokyo 2020 ilitangaza kwa mara ya kwanza kuwa itatengeneza medali zake kutokana na vifaa mbalimbali kutoka katika simu mbovu za mkononi, ambapo iliwaomba watu kukusanya simu zisizotumika au zile za zamani ili wazitumie kutengenezea medali.  Ni matarajio yetu kutumia vifaa vidogo vidogo katika simu na kutengeneza medali ni mchango wetu wa kutunza mazingira na hiyo pia itakuwa alama ya Michezo ya Tokyo 2020,  ilisema taarifa hiyo ya waandaaji.Ubunifu wa medali hizo pia unawakilisha utamaduni wa Wajapani, pamoja na mambo mengine, ambapo rangi ya Tokyo 2020 imeongezwa katika utepe au kamba ya medali hizo.Katika jitihada za waandaaji wa michezo hiyo ya Olimpiki na ile ya Paralimpiki, wasanii wa Japan pia wametengeneza bendera za nchi zote ambazo zitashiriki michezo hiyo, ingawa mradi huo haukuwa na uhusiano rasmi na michezo hiyo.