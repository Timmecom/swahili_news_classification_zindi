 CHAMA cha Riadha Mkoa wa Arusha (ARAA) kimetoa sababu nzito za kutokwenda katika mashindano ya taifa ya mchezo huo yaliyofanyika kwa siku mbili jijini Mwanza kuanzia Desemba 28.Mbali na kutoa sababu hizo, ARAA pia imelituhumu Shirikisho la Riadha Tanzania (RT) kwa kuvunja Katiba baada ya kushindwa kuitisha mkutano mkuu tangu uongozi wa sasa ulipoingia madarakani mwaka 2016.Katibu Mkuu wa ARAA, Alfredo Shahanga, akizungumza kwa njia ya simu jana kutoka Arusha alisema kuwa, wamewasilisha sababu tatu nzito za mkoa wao kutoshiriki mashindano hayo ya taifa yaliyofanyika kwenye viwanja vya Chuo cha Ualimu Butimba.Shahanga ambaye alitamba katika marathoni za Berlin na Zurich mwaka 1989 alisema kuwa, walishindwa kupeleka timu Mwanza kutokana na taarifa ya mashindano hayo kuwa ni ya muda mfupi, hivyo ilikuwa vigumu kuandaa timu na kupata fedha.Alisema kingine kipindi hiki ni cha mapumziko kwa wanariadha wengi, hivyo ilikuwa vigumu kuwapata wanariadha na kuwaandaa kwa ajili ya mashindano hayo ambayo alisisitiza kutokuwa na tija kwa kufanyika katika kipindi hiki. Shahanga alihoji kuwa baada ya mashindano hayo wanariadha walioshiriki na kufanya vizuri wangeenda wapi wakati tayari mashindano ya dunia yalishafanyika Doha, Qatar tangu Septemba 27 hadi Oktoba 6, mwaka jana hivyo hakukuwa na pa kuwapeleka.Alisema awali mashindano ya taifa yalitangazwa yangefanyika Juni, mwaka jana Arusha, lakini yalipoahirishwa hawakupewa taarifa zozote na badala yake yalipangwa Mwanza Desemba, mwaka jana kwa taarifa ya muda mfupi ndani ya siku 10 tu, muda ambao haotoshi kwa maandalizi.Akizungumzia uvunjaji wa Katiba, Shahanga alisema wameshindwa kuitisha mkutano mkuu kwa mujibu wa Katiba tangu walipoingia madarakani mwaka 2016 na mwaka huu ni mwaka wa uchaguzi mkuu wa shirikisho hilo.