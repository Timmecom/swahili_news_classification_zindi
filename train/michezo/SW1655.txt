 KOCHA Msaidizi wa Taifa Stars Juma Mgunda amesema wanakwenda Sudan kupindua matokeo na kukata tiketi ya kufuzu kwa Fainali za Mataifa ya Afrika kwa wachezaji wa ndani zitakazofanyika Cameroon mwakani. Taifa Stars ikiwa kwenye nyumbani ilikubali kipigo cha bao 1-0 kutoka kwa Sudan na kujiweka kwenye wakati mgumu wa kufuzu kwa mara ya pili kwenye fainali hizo ambapo mara ya mwisho kufanya hivyo ilikuwa ni mwaka 2009. Mwaka 2009 ikiwa chini ya kocha Mbrazili Marcio Maximo Taifa Stars ilifuzu kwa mara ya kwanza fainali hizo kwa kuifunga Sudan ambapo kwenye mchezo uliopigwa Uwanja wa Taifa, Dar es Salaam Stars iliibuka na ushindi wa mabao 2-1 kabla ya kwenda kupata ushindi mwingine wa mabao 3-1, Kartoum.   Nawaomba watanzania wawe na subira na watusamehe kwa matokeo tuliyopata, bado tuna nafasi kubwa kwenye mchezo wa marudiano kwa kusahihisha makosa tuliyofanya na kwenda kupindua matokeo   alisema Mgunda.Mgunda, mshambuliaji wa zamani wa kimataifa wa Tanzania na Coastal Union alisema kiuhalisia matokeo waliyopata sio mazuri hasa ukichukulia walikuwa kwenye uwanja wa nyumbani. Tulitengeneza nafasi nyingi za kufunga kwa bahati mbaya hatukuweza kuzitumia. Usipotumia nafasi unazopata wenzako wakipata wanakuadhibu. Nawaomba mashabiki wawasamehe wachezaji kwani na wao ni binadamu ila nina imani tunaenda kupindua matokeo kwenye mchezo wa marudiano, alisema Mgunda ambae pia ni kocha wa Coastal Union ya Tanga. Taifa Stars itarudiana tena na Sudan mwezi ujao mchezo utakaopigwa Uganda kufuatia nchi ya Sudan kuwa kwenye machafuko ya kisiasa. Kabla ya kukutana na Sudan, Taifa Stars iliitoa timu ya taifa ya Kenya kwa mikwaju ya penalti, baada ya kutoka sare ya bila kufungana katika michezo yote miwili.