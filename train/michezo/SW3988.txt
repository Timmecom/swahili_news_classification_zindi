 USHINDI wa Simba wa bao 1-0 dhidi ya Al Ahly ya Misri juzi unawapa nafasi ya kujiamini zaidi kuelekea mtanange ujao wa watani wa jadi dhidi ya Yanga utakaochezwa Uwanja wa Taifa, mwishoni mwa wiki hii.Yanga itakuwa mwenyeji wa mchezo huo na tayari imeweka kambi mkoani Morogoro kwa ajili ya maandalizi yake, kuhakikisha inafanya vizuri katika mchezo huo unaotarajia kuwa mgumu.Mara baada ya wekundu hao kushinda, mashabiki wengi wa Simba walikuwa wakiimba, bado Yanga, bado Yanga, bado Yanga wakizidi kuwapa presha watani zao, wakiamini huenda kiwango walichokionesha wanaweza kuifunga Yanga kirahisi.Sio tu mashabiki kuimba, bali baadhi ya wadau wa soka walisema kushinda kwa Simba kuna nafasi kubwa ya kuwapa presha Yanga baada ya kuonesha soka safi katika mchezo huo uliopita.Mmoja wa wadau hao ni mchezaji wa zamani wa Yanga na mchambuzi wa soka nchini, Ally Mayai amesema Dar es Salaam kuwa wekundu hao wana asilimia 100 ya kujiamini kuelekea katika mchezo wa watani baada ya kuonesha kiwango kizuri. Ushindi wa Simba dhidi ya Al Ahly, unawapa nafasi ya kujiamini na ni faida kubwa kuelekea kwenye mechi ya watani, wataingia uwanjani wakiwa na nguvu ya kuona kuwa inawezekana kupata matokeo mazuri,  amesema.Mchezaji wa zamani wa Simba, Zamoyoni Mogella amesema ushindi huo unawapa faraja mashabiki wa wekundu hao na ni nafasi nzuri kwa timu hiyo kufanya vizuri mchezo ujao dhidi ya Yanga.Amesema taswira inaonesha namna gani wachezaji walivyo na morali na wana nafasi ya kufanya vyema kama wataendeleza kasi yao hiyo.Hata hivyo, Kocha wa Yanga Mwinyi Zahera amesema watu wamekuwa wakitabiri wao kufungwa, lakini hilo haliwapi presha kwa kuwa wanajipanga kutafuta pointi tatu.Amesema mpira huwa hautabiriki na hauwezi kupata matokeo kwa maneno kwani lolote linaweza kutokea ndani ya dakika 90. Raundi ya kwanza walitutabiria kufungwa, lakini haikuwa hivyo, wanafikiri rahisi kwa kuzungumza tu, kila mtu anahitaji pointi tatu, tunawajua Simba ni wazuri na tunawaheshimu ila tumejipanga vizuri kupata matokeo,  amesema.Mara ya mwisho timu hizo zilitoka suluhu na sasa kila mmoja anaonesha shauku ya kutaka kumfunga mwenzake ili kuendelea kujenga heshima.