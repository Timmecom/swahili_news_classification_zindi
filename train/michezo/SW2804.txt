 KOCHA wa timu ya soka ya taifa ya vijana chini ya umri wa miaka 17, Serengeti Boys, Oscar Mirambo amesema kipigo walichokipata kutoka kwa Nigeria kimetokana na kukosa mwendelezo mzuri wa uchezaji kutoka kwa baadhi ya wachezaji wake.Serengeti Boys juzi ilikumbana na kipigo cha mabao 5-4, kutoka kwa Nigeria ukiwa mchezo wa ufunguzi wa michuano ya fainali za kombe la mataifa Afrika  Afcon  kwa vijana wa umri huo. Akizungumza na gazeti hili, Mirambo alisema moja ya mapungufu yao kwenye mchezo huo ilikuwa ni sehemu ya ulinzi na kipa, ndivyo vilivyowagharimu na kupoteza mchezo huo. Tatizo la kipa ni changamoto kubwa ambayo tunayo, lakini matatizo mengine nimeyaona tunapaswa kusahau matokeo ya Nigeria na tujiandae kwa mchezo uliopo mbele yetu ili kuhakikisha tunasawazisha makosa yetu kwa kupata ushindi ambao utafufua matumaini ya kusonga mbele,  alisema Mirambo.Kocha huyo alisema vijana wake walipoteza kujiamini na kuwaacha wapinzani wao Nigeria kuutawala mchezo hasa kipindi cha kwanza na kusababisha kufungwa mabao matatu ya haraka haraka, lakini kipindi cha pili walicheza vizuri ingawa safu ya ulinzi iliwaangusha.Alisema hakuna kinachoshindikana anaamini yeye na wenzake wa benchi la ufundi watajitahidi kurekebisha makosa hayo na kushinda mechi zinazofuata ili kuwarudishia furaha Watanzania wanaowaunga mkono.Matokeo ya juzi yanailazimu Serengeti sasa ishinde michezo hiyo miwili iliyosalia dhidi ya Uganda na Angola ili kufuzu nusu fainali za michuano hiyo inayofanyika kwa mara ya kwanza nchini.