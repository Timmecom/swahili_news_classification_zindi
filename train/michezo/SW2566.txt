 MABINGWA wa Tanzania Bara Simba, wamebanwa mbavu na timu ya Namungo itakayoshiriki Ligi daraja la kwanza msimu huu.Timu hiyo ya Mkoani Lindi ilimenyana na Simba jana katika Uwanja wa Majaliwa na kutoka suluhu katika mchezo huo ambao ulikuwa rasmi kwa ajili ya kuuzindua uwanja huo. Waziri Mkuu Kassim Majaliwa alikuwa mgeni rasmi.Uwanja huo hadi kukamilika kwake utagharimu kiasi cha Sh bilioni 4.6. Katika mchezo wa jana, Simba ambao ilichezesha karibu nyota wake wote inayowategemea, ilishindwa kuibuka na ushindi baada ya kubanwa mbavu na timu hiyo katika dakika zote 90 za mchezo huo.Timu zote zilioenekana kucheza zaidi mpira katika eneo la katikati ya uwanja zikipigwa pasi za hapa na pale, huku Namungo ikizidiwa uzoefu na kujikuta ikipoteza nafasi za wazi.Hata hivyo licha ya Simba kufanya mabadiliko kadhaa dakika ya 48 ya mchezo aliingia Jonas Mkude na Meddie Kagere, na Rashid Juma kipindi cha pili huku dakika ya 74 Simba waliongeza nguvu zaidi kwa kuwangiza Pascal Wawa, Shiza Kichuya na Emmanuel Okwi, hata hivyo mabadiliko hayo hayakuzaa matunda.Dakika ya kwanza ya mchezo, Adam Saramba kidogo anyanyue mashabiki wa Simba akipokea pande kutoka kwa Mohamed Rashid hata hivyo Saramba alishindwa kuifungia Wekundu hao wa Msimbazi.Dakika ya 22 mchezaji wa Namungo Feysal Abdallah alikosa bao ndani ya boksi ikionekana dhairi kutokuwa na uzoefu ndio kumemgharimu.Hata hivyo wachezaji wa Namungo Renatus Lusajo na Feysal Abdallah watajilaumu kwa kushindwa kuipatia timu hiyo ya daraja la kwanza mabao ya wazi.Kwa upande wa Simba nao mchezaji Mohamed Ibrahim  Mo  alifanya shambulio la kushtukiza iliyozaa kona ambayo ilipigwa na Said Ndemla hata hivyo haikuzaa matunda.Dakika 45 za mchezo, Said Ndemla alipewa kadi ya njano akimchezea rafu mchezaji wa Namungo huku Emanuel Okwi akikosa bao dakika ya 77 akiunganisha kwa kichwa shuti la Jonas Mkude ambapo iligonga mwamba na kurejea uwanjani.Akizungumza mara baada ya mchezo huo kocha wa Namungo, Fulgence Novatus alisema  Simba ni timu nzuri, ila mimi nimeangalia madhaifu yao na kupanga kikosi changu, niliwadhibiti eneo la katikati, hivyo kuwafanya forwad wao kushindwa kupenya kwenye ngome yetu kirahisi. Kwa upande wa kocha wa Simba Mbelgiji, Patrick Aussems alisema  Nilitegemea matokeo mazuri, nilitamani kuona kila kiwango cha mchezaji kabla ya Ligi kuanza Augosti 22. Tunaenda Arusha, kujiandaa na mchezo wa Ngao ya Hisani, ni mategemeo yangu kuwa na kikosi bora, ambacho kitacheza Ligi Kuu ya Tanzania Bara na kushinda mataji yote. alisema.Mchezo wa Ngao ya Jamii utafanyika Jumamosi kwenye Uwanja wa CCM Kirumba jijini Mwanza, ambako Simba watacheza dhidi ya Mtibwa Sugar.Simba imerejea nchini hivi karibuni baada ya kupiga kambi kwa wiki mbili kabla ya kucheza na Asante Kotoko ya Ghana na kutoka sare ya 1-1 katika mchezo wa Simba Day kwenye Uwanja wa Taifa jijini Dar es Salaam.