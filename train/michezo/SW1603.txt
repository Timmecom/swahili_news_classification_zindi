 KOCHA wa timu ya Taifa ya Tanzania  Taifa Stars , Emanuel Amunike ametangaza kikosi cha wachezaji 25 kitakachocheza na Uganda katika mchezo wa kuwania kufuzu fainali za Mataifa ya Afrika (Afcon 2019) mchezo utakaochezwa Septemba 8 kwenye Uwanja wa Namboole Kampala, Uganda.Akizungumza jana, Amunike alisema timu hiyo itaingia kambini Agosti 27 na kwa kushirikiana na wasaidizi wake kocha Emeka Amadi na Hemed Morocco watajitahidi kufanya kile ambacho Watanzania wanatarajia.  Najua Watanzania wana imani na sisi na mimi ni sehemu ya Tanzania kwa sababu ninakula chakula cha hapa na ninakunywa maji ya hapa, hivyo tutajitahidi kuhakikisha timu inafanya vizuri ila siwezi kusema tutafanya maajabu,  alisema Amunike.Kikosi kilichoitwa ni makipa Aishi Manula (Simba), Mohammed Adbulrahman (JKU) na Benno Kakolanya (Yanga). Walinzi ni Shomari Kapombe (Simba), Hassan Kessy (Nkana FC Zambia), Gadiel Michael (Yanga), Kelvin Yondan (Yanga), Abdi Banda (Baroko FC Afrika Kusini), Aggrey Morris (Azam FC) na Andrew Vicent (Yanga).Viungo wakabaji ni Himid Mao (Petrojet Misri), Mudathir Yahya (Azam FC), Jonas Mkude (Simba) na Erasto Nyoni (Simba) Viungo washambuliaji ni Simon Msuva (Al Jadida Morocco), Shiza Ramadhani (Simba) Rashid Mandawa (DBF Botswana), Hassan Dilunga (Simba), Feisal Salum (Yanga) na Farid Mussa (Tenerife Hispania) Washambuliaji ni Mbwana Samatta (Genk KRC Ubelgiji), Thomas Ulimwengu (Al Hilal Sudan), Shaban Idd (Tenerife- Hispania), Yahya Zayd (Azam FC) na John Bocco (Simba) Kwa sasa Uganda Cranes inaongoza Kundi L ikiwa na pointi tatu baada ya kuifunga Cape Verde bao 1-0 na Tanzania na Lesotho zina pointi moja baada ya kutoka sare ya bao 1-1 nyumbani. Amunike amesema kwamba katika kukinoa kikosi hicho, atasaidiwa na Mnigeria mwenzake, Emeka Amadi pamoja na Mzalendo, Hemed Suleiman  Morocco .