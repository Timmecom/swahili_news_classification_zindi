 WAKATI kocha wa Yanga SC, Charles Mkwasa, akiendelea kutupa vijembe vya kuwafunga wapinzani wao Simba SC kwenye mchezo wao wa mwishoni mwa wiki hii, kikosi hicho leo kimetamba kuendeleza makali yake dhidi ya Biashara United katika mchezo wa Ligi Kuu Bara utakaochezwa Uwanja wa Uhuru Dar es Salaam.Yanga wanaingia kwenye mchezo huo wakiwa na hasira ya kuendeleza dozi ya kichapo lengo likiwa ni kuongeza idadi ya pointi kutoka 21 na kufikisha 24 na kuishusha Kagera Sugar.Yanga wanaoshika nafasi ya tano wanaingia kwenye mchezo huo wa 11 wakiwa na ari ya ushindi baada ya kuifunga Tanzania Prisons kwa bao 1-0 na kuvunja rekodi iliyowekwa na timu hiyo kushindwa kupoteza mchezo toka walipoanza msimu, wanakutana na Biashara ambayo ina morali ya kuibuka na ushindi kwenye michezo miwili iliyopita licha ya kushika nafasi ya 15 kwenye msimamo wa ligi wakiwa na pointi 15.Mchezo huo unatarajiwa kuwa mgumu kwani toka Biashara imepanda ligi hiyo msimu uliopita ni miongoni mwa timu inayoleta ushindani mkali kila inapokutana na Yanga. Aidha rekodi zinaonesha kwa msimu uliopita timu hizo zilipokutana kwenye michezo ya ligi hiyo Yanga ilishinda mara moja kwa mabao 2-1 Uwanja wa Taifa na mchezo wa mzunguko wa pili Biashara ilishinda kwa bao 1-0 kwenye uwanja wa Karume Mara .Kocha Mkwasa alisema ushindi walioupata kwenye mchezo wa juzi umewapa nguvu na huo ni mwanzo wa kuvuna matokeo mapya kuchagiza mbio zao za ubingwa.