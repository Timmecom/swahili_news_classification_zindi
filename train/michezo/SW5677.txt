 ALIYEKUWA Kocha mkuu wa Azam FC, Hans Van Der Pluijm amesema ukubwa wa benchi la ufundi kwa timu ya Simba na ubora wanaoonesha kwenye michezo ya Ligi Kuu Tanzania Bara msimu huu wanastahili kutetea taji hilo kwa mara ya pili .Pluijm aliyetua Azam katikati ya msimu akitokea Singida United kabla ya kukatishiwa mkataba na wanalambalamba hao kwa madai ya kufanya vibaya, aliliambia gazeti hili kwa maoni yake bingwa mtetezi wa taji hilo Simba anampa nafasi kubwa ya kutetea taji lake kwa kuwa wachezaji wa timu hiyo wanacheza kwa umoja na kwa nidhamu ya hali ya juu katika kutimiza majukumu yao. Wanatimu nzuri,wanawachezaji wanaotumia akili na wanauzoefu tofauti na timu nyingine nawapa asilimia kubwa Simba wanaenda kutwaa ubingwa huo msimu huu tena,  alisema Pluijm ambaye pia aliwahi kuifundisha Yanga kwa mafanikio. Katika mbio za ubingwa, hadi sasa Yanga imebakiza mechi 10 sawa na Azam huku Simba ikiwa na mechi 16 kutokana na kuwa na viporo vingi viliyosababishwa na ushiriki wake wa michuano ya kimataifa.Yanga inaongoza msimamo kwa pointi 67na imeshapoteza pointi 13, zilizotokana na kufungwa kwenye mechi dhidi ya Stand United, Simba , Lipuli FC, na sare ya Ndanda FC, Coastal Union na Singida United na Simba, katika mechi 28 walizocheza wakishinda mechi 21.Simba wakiongoza kwa viporo wakiwa na mechi 16 mkononi ambazo zinatarajiwa kuamua hatima yao ya kutetea ubingwa ama kuwaachia Yanga na Azam hadi sasa wamepoteza pointi sita baada ya kufungwa na Mbao FC, na sare tatu dhidi ya Lipuli, Yanga na Ndanda. Wameshinda mechi 18 kati ya mechi 22 walizocheza na wanapointi 57. Kwa upande wa wanalalamba Azam wamepoteza pointi 17, wamefungwa mechi tatu sare nne wameshinda mechi 17 kwa mechi 28 walizokwisha cheza na wanapointi 59 kwenye msimamo.