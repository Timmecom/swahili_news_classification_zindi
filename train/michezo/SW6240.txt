 Mechi hiyo ni ya raundi ya pili kuwania kufuzu michuano ya Afrika kwa vijana wa umri huo ambapo fainali zake zitafanyika mwakani nchini Niger. Ngorongoro imefika hatua hiyo baada ya kuiondosha Congo DR kwa mikwaju ya penalti 6-5. Timu hizo zilipigiana penalti baada ya kutoka suluhu katika mechi zote mbili, Dar es Salaam na Kinshasa. Kocha wa Ngorongoro, Ammy Ninje alisema kikosi chake kina morali kubwa, kwani kinataka kusonga mbele na kufuzu fainali hizo.Hata hivyo, alikiri kuwa Mali ni timu nzuri ambayo amekuwa akiifuatilia kwa karibu na kuongeza kuwa maandalizi na utayari wa wachezaji wake ndiyo siri itakayoisambaratisha timu hiyo.  Mchezo utakuwa wa ushindani, Mali nimeifuatilia muda mrefu, wengi wa wachezaji wake ni wale waliocheza timu ya vijana chini ya miaka 17, hivyo wachezaji wako vizuri tutafanya vyema wachezaji wakifanya nilichowaagiza,  alisema Ninje.Kikosi hicho kitakuwa na faida ya kuutumia uwanja wa nyumbani katika mchezo wa raundi ya kwanza na kurejeshwa kwa kipa Ramadhan Kabwili aliyetemwa awali na kocha huyo kwa sababu za kuchelewa mazoezini wakati akiitumikia klabu nyake ya Yanga. Baada ya mchezo huo kutakuwa na mchezo wa marudiano ambao mshindi ataingia raundi ya tatu ambayo ndiyo itakuwa ya mwisho kabla ya kutinga fainali. Kocha huyo anaamini kuwa mashabiki ni sehemu ya mchezo hivyo amewataka Watanzania kujitokeza kwa wingi katika mechi hiyo ili kuwaongezea nguvu zaidi.