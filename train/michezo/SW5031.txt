 MAHAKAMA ya Hakimu Mkazi Kisutu imeutaka upande wa mashitaka katika kesi ya utakatishaji fedha inayomkabili aliyekuwa Makamu wa Rais wa Shirikisho la Soka Tanzania (TFF), Michael Wambura, kuelezea upelelezi ulipofi kia kila shauri litakapotajwa.Wakili wa Serikali, Elizabeth Mkunda, alidai jana mbele ya Hakimu Mwandamizi Mfawidhi, Kelvin Mhina kwamba shauri hilo lilikuja kwa ajili ya kutajwa na kwamba upelelezi haujakamilika. Mkunda alidai kuwa wanaendelea kufuatilia kujua upelelezi ulipofikia hivyo wanaiomba mahakama ipange tarehe nyingine kwa ajili ya kutajwa. Hakimu Mhina, aliutaka upande wa mashitaka kuhakikisha kuwa kila shauri hilo linapoitwa kueleza mahakama hiyo hatua ya upelelezi ulipofikia.  Lengo ni kuhakikisha upelelezi unakamilika hivyo kila mnapokuja mtuambie ipo kwenye hatua gani,  alidai Mhina.Hata hivyo, Hakimu Mhina aliahirisha shauri hilo hadi Aprili 11, mwaka huu kwa ajili ya kutajwa na mshitakiwa amerudishwa rumande kutokana na mashitaka yanayomkabili kutokuwa na dhamana. Alidai kuwa mshitakiwa huyo alitenda makosa hayo katika ofisi za TFF, kati ya Julai, 2004 na mwaka 2015. Alidai kuwa Julai 6, mwaka 2004, mahali pasipojulikana ndani ya jiji la Dar es Salaam, Wambura alighushi barua ambayo aliiwasilisha TFF akijifanya barua hiyo imeandikwa na Mtendaji Mkuu wa Kampuni ya Jeck System Limited, E.Maganga akidai malipo ya mkopo wa dola za Marekani 30,000 zilizokopwa na TFF pamoja na riba.Katika mashitaka ya kutoa nyaraka ya uongo ilidaiwa, mshitakiwa alitoa barua iliyokuwa haina kumbukumbu namba ya tarehe 6/7/2004 akijifanya kwamba ni barua iliyoandikwa na Maganga ambaye ni Mtendaji Mkuu wa Jeck System Ltd. Akidai kuwa anadai mkopo wa dola za Marekani 30,000 pamoja na riba waliokopeshwa TFF huku akijua kuwa siyo kweli.Katika mashitaka ya tatu hadi la 15, Wambura anadaiwa alijipatia zaidi ya Sh milioni 95 kwa njia ya udanganyifu akidai kuwa fedha hizo ni sehemu ya malipo ya jumla ya kiasi cha fedha mbali mbali na riba kutoka kwa Jeck huku akijua kuwa siyo kweli. Wambura pia anadaiwa Juni 17 mwaka 2015 katika ofisi za TFF kwa njia ya udanganyifu, alijipatia Sh milioni 10 kutoka TFF kwa kuonesha kuwa ni malipo ya dola za Marekani 30,000 pamoja na riba kutoka kwenye kampuni hiyo ya Jeck, jambo ambalo siyo kweli.Kati ya Agosti 15 na Oktoba 21 mwaka 2014 katika ofisi za TFF, Wambura anadaiwa alijipatia Sh 25,050,000 kutoka TFF huku akijua fedha hizo ni zao la kosa la kughushi. Pia ilidaiwa kati ya Machi 16 na Oktoba 21 mwaka 2015 mshitakiwa alijipatia Sh 75,947,924 kutoka TFF wakati akijua fedha hizo siyo halali zimetokana na shitaka la kughushi. Mshitakiwa hakuruhusiwa kujibu chochote mahakamani hapo kwa kuwa kesi hiyo imefunguliwa chini ya sheria ya uhujumu uchumi ambapo mahakama ya Kisutu haina mamlaka ya kusikiliza kesi hiyo.