 BAADA ya Mbwana Samatta (pichani) kuangushiwa lawama na mashabiki na wadau mbalimbali wa soka kuwa hajitumi anapokuwa na kikosi cha timu ya taifa, Taifa Stars, hatimaye mwenyewe amefunguka kuhusiana na tuhuma hizo.Awali, kulikuwa na maneno ya chini chini kuwa Samatta ambaye ni nahodha wa Stars kuwa hajitumi anapokuwa na jezi za Tanzania tofauti akiwa na kikosi cha klabu yake ya Genk ya Ubelgiji kabla ya hivi karibuni mashabiki hao kueleza kinagaubaga mara baada ya kumalizika kwa mechi ya Stars dhidi ya Libya.Katika mechi hiyo ya kuwania kushiriki Afcon 2021, Stars iliyokuwa ugenini ilipoteza kwa mabao 2-1. Samatta ndiye aliyefunga bao hilo moja kwa mkwaju wa penalti lakini haikutosha kumlinda dhidi ya lawama hizo.Hata hivyo, kupitia ukurasa wake wa mtandao wa Twitter, Samatta alieleza kuwa amepata jumbe mbalimbali za kuhusiana na yeye kutojituma katika mechi za timu ya taifa, lakini akasisitiza kufurahia kuelezwa ukweli na atayafanyia kazi maoni hayo. Nimepata ujumbe na maoni kutoka kwa watu kadhaa kuwa hawajaelewa kiwango nilichoonesha katika mechi za timu ya taifa, ukweli nimefurahi kuona watu wanasema ukweli.  Sichukulii binafsi bali nachukulia kama chachu itakayonifanya nijitume zaidi ili niweze kuwa bora zaidi, haina kufeli,  aliandika Samatta.