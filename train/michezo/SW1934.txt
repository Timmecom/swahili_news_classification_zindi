 SIMBA inatarajia kutumia jezi za rangi ya kijivu kwenye michuano ya Ligi ya Mabingwa Afrika. Akizungumza Dar es Salaam jana, Mtendaji Mkuu wa klabu hiyo, Crescentius Magori alisema wamelazimika kutangaza rangi ya jezi hiyo mpya kutimiza matakwa waliyopewa na Shirikisho la Soka Afrika, CAF, kuwataka kuwa na jezi za aina tofauti baada ya kufika hatua ya robo fainali kwenye ligi hiyo msimu uliopita.Simba huvaa jezi nyekundu kwenye mechi za nyumbani na nyeupe kwenye mechi za ugenini, hilo limekuwa kwa muda mrefu kwa michuano mbalimbali.  Ilizoeleka Simba walikuwa na jezi aina mbili, rangi nyekundu na nyeupe ambazo zilikuwa zinavaliwa nyumbani na ugenini. Kwa muktadha huo timu ya Simba kwa sasa itakuwa na jezi aina ya tatu tukiongeza na jezi rangi ya kijivu na hili tumetimiza taratibu tulizopewa na CAF, kutaka kila timu iliyofika hatua hiyo kuwa na jezi  nyutro  ambayo itavaliwa kwenye michuano hiyo kwa msimu unaokuja,  alisema Magori.Katika hatua nyingine, Magori alisema wamempeleka mwanachama wa timu hiyo Hamisi Kilomoni kwenye kamati ya nidhamu ya Shirikisho la Soka nchini, TFF, ili wamchukulie hatua za kinidhamu kutokana na kuendelea kujitangaza kwenye vyombo vya habari kuwa yeye ni mdhamini wa klabu hiyo ilihali anajua si kweli. Sisi kama uongozi wa Simba tumeazimia kumpeleka kwenye kamati ya nidhamu ya TFF ashughulikiwe ili sisi tuende kutolea ushahidi na haki itendeke kwa sababu Simba kampuni hatuna kamati ya nidhamu kama tukiunda itaonekana tumefanya hivi kwa lengo la kumkomoa yeye,  alisema.Alisema Kilomoni alishatolewa kwenye udhamini kwa muda mrefu na sasa inafahamika wazi wanaoshika nafasi hiyo ni Abdu Abbas, Ramesh Patel, Profesa Juma Kapuya na Adam Mgoyi ambao wanafahamika kwa mujibu wa taratibu za kisheria za nchi. Aidha, Magori amebainisha kwamba wiki ya Simba day moja ya mambo watakayoyafanya ni kwenda kuweka jiwe la msingi kwenye mradi wa uwanja wa Bunju.