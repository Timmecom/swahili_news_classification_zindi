 TAMASHA maalumu la kumuenzi Baba wa Taifa Hayati Mwalimu Julius Nyerere, linatarajiwa kufanyika Oktoba 13 mwaka huu katika kijiji cha Butiama, Mara na kuhudhuriwa na watu zaidi ya 1,000 kutoka mikoa mbalimbali. Kwa mujibu wa waandaaji wa tamasha hilo, Kampuni ya Miranda, linatarajiwa kuhudhuriwa na viongozi mbalimbali wakiongozwa na Spika wa Bunge mstaafu Pius Msekwa, Mkuu wa Mkoa wa Simiyu, Antony Mtaka na baadhi ya wabunge wa Bunge la Jamhuri ya Muungano wa Tanzania.Mkurugenzi wa Kituo cha Kuhifadhi Utamaduni wa Wazanaki (KIHUZA) Mashaka Mgeta, alisema lengo la tamasha hilo litakalohusisha michezo mbalimbali ikiwemo riadha, ni kumuenzi kiongozi huyo ambaye ni muasisi wa Taifa, aliyefariki miaka 19 iliyopita na kuzikwa kijijini humo.  Tumeamua kuandaa tamasha hili kutokana na msukumo uliotolewa hivi karibuni na Rais John Magufuli alipotembelea Mara na kusisitiza umuhimu wa kuendelea kumuenzi Baba wa Taifa kutokana na mambo mengi na makubwa aliyolifanyia Taifa hili enzi za uhai wake ikiwa ni pamoja na kutuletea uhuru,  alisema Mgeta. Kwa upande wake mratibu wa tamasha hilo Kulwa Karedia, alisema kuanzishwa kwa tamasha kumelenga pia kuendelea kulitangaza jina la muasisi huyo wa Taifa ili kuenzi yale mambo yote mazuri aliyoyafanya, ikiwemo kusaidia kupatikana kwa uhuru kwa mataifa mengi hasa yaliyopo kusini mwa Afrika.Alisema kupitia tamasha hilo, wanaamini watu mbalimbali kutoka ndani na nje ya nchi watakaoshiriki watapata fursa ya kufahamu mambo mengi kuhusu kiongozi huyo, pamoja na utamaduni wa kabila lake la Wazanaki na hata namna alivyoishi vizuri na watu mbalimbali wakiwemo kutoka jamii yake. Karedia alisema tamasha hilo mbali na washiriki kushindana katika mchezo wa kuendesha baiskeli, pia kutakuwa na matembezi maalumu katika barabara iliyokuwa ikitumiwa na kiongozi huyo, pamoja na riadha kwa makundi mbalimbali.Kwa upande huo wa riadha, alisema kutakuwa na mbio za kilomita 10, zitakazowashirikisha wananchi wa wilaya zote za Mara, kilomita 5 kwa wageni waalikwa na kilomita 2 kwa watoto wadogo, lengo ni kushirikisha makundi ya aina yote.