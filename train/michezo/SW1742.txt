 MAHAKAMA ya Hakimu Mkazi Kisutu imeshindwa kutoa uamuzi katika kesi ya utakatishaji fedha inayowakabili aliyekuwa Rais wa Klabu ya Simba, Evans Aveva na wenzake kama wana kesi ya kujibu au la.Hatua hiyo imekuja baada ya Hakimu Mkazi Mkuu, Thomas Simba, kusema bado hajamaliza kuandika uamuzi wa kesi hiyo. Septemba 2, mwaka huu, Wakili wa Taasisi ya Kuzuia na Kupambana na Rushwa (Takukuru), Leonard Swai, alieleza mbele ya Hakimu Simba kuwa wanafunga ushahidi wao baada ya kupeleka mashahidi 10 kuthibitisha mashitaka hayo.Mbali na Aveva, washitakiwa wengine ni aliyekuwa Makamu wa Rais wa klabu hiyo, Geofrey Nyange  Kaburu  na aliyekuwa Mwenyekiti wa Kamati ya Usajili, Zacharia Hans Pope. Wanakabiliwa na mashitaka 10 yakiwamo ya kula njama, kughushi, kuwasilisha nyaraka za kughushi, kutoa maelezo ya uongo na utakatishaji fedha. Katika mashtaka ya kughushi yanayowakabili washitakiwa wote, inadaiwa katika tarehe hizo hizo kwa pamoja walighushi hati ya malipo ya kibiashara ya Mei 28, 2016, wakionyesha kwamba nyasi bandia zilizonunuliwa na Simba zina thamani ya Dola za Marekani 40,577 sawa na zaidi ya Sh milioni 90 huku wakijua kwamba sio kweli. Pia katika mashitaka mengine, inadaiwa Aveva, Kaburu na Hans Pope kati ya Machi 10 na Septemba 30, 2016 waliwasilisha nyaraka za uongo kuonyesha Simba imenunua nyasi bandia zenye thamani ya Dola za Marekani 40,577.