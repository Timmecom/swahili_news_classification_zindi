 MARA baada ya mshambuliaji wa Simba, Shiza Kichuya kusajiliwa na timu ya Pharco FC inayoshiriki Ligi Daraja la Pili Misri, timu hiyo imeamua kumpeleka kwa mkopo katika timu ya ENNPI inayoshriki Ligi Kuu ya nchi hiyo.Tayari Simba na Pharco wameshamalizana kila kitu juu ya uhamisho wa Kichuya kwa maana hiyo hatokuwepo katika mchezo wa Klabu Bingwa Afrika, Simba dhidi ya Al Hly ambao unatarajiwa kupigwa kesho, Alexandria, Misri. ENPPI inayomilikiwa na kiwanda cha kusafisha mafuta, inashika nafasi ya 14 katika msimamo wa Ligi Kuu Misri ikiwa na pointi 21 baada ya kushuka uwanjani mara 20. Mtendaji Mkuu wa Klabu ya Simba, Crescentius Magori alisema kuwa kila kitu kuhusu uhamisho wa Kichuya kujiunga na Pharco kimeshakamilika, hivyo kwa sasa Kichuya ni mali ya Waarabu.Alisema licha ya mchezaji wao huyo kuwa bado yupo kwenye mipango ya kocha Patrick Aussems lakini wamefanya uamuzi mgumu wa kumuuza ili kumtengenezea mustakabali mzuri wa maisha yake ya soka. Aliongezea kuwa Waarabu hao tayari wameshaomba kibali cha uhamisho wa kimataifa (ITC) kwa Shirikisho la Soka Tanzania (TFF) na muda wowote watakipata ili waanze kumtumia katika michezo yao ijayo.  Hawezi kuwepo katika mipango ya mwalimu katika mechi dhidi ya Al Ahly kwa sababu walishamuombea ITC na sisi tumeshakubali, kama TFF na wao wameshakubali kwa hiyo atakuwa sio mchezaji wetu tena. Ilikuwa tayari akili yake imeshahamia katika soka la kulipwa, kikubwa zaidi ni kuangalia maslahi yake, waliomsajili ni hawa Pharco lakini wamempeleka kwa mkopo katika timu ya ENPPI, anakwenda kucheza moja kwa moja katika ligi kuu,  alisema Magori. ENPPI SC inayonolewa na mshambuliaji wa zamani wa Al Ahly aliyoisaidia kutwaa ubingwa Ligi ya Mabingwa Afrika, 2001, Ali Maher, ilianzishwa mwaka 1985, msimu uliopita ilimaliza katika nafasi ya sita.