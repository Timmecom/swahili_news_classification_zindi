 RAIS wa Shirikisho la Soka Barani Afrika, CAF, Ahmad Ahmad aliyewasili nchini na ujumbe wake, wametembelea Bonde la Ngorongoro mkoani Arusha, huku wakisifu juhudi za uhifadhi zinazotekelezwa Tanzania.Hii ilikuwa ni mara ya kwanza kwa kiongozi huyo wa CAF kuzuru vivutio vya Tanzania kwa kutembelea Kanda ya Kaskazini hususan Mamlaka ya Hifadhi ya Bonde la Ngorongoro.Ahmad Ahmad yupo nchini wakati huu Tanzania ikiwa mwenyeji wa fainali za Soka za Afrika kwa Vijana chini ya umri wa miaka 17 zitakazofikia tamati Jumapili ya Aprili 28 Mwaka huu.Kwenye ziara hiyo Rais wa CAF ameambatana na viongozi wengine wakiwemo Wallace Karia ambaye ni Rais wa Shirikisho la Miguu Tanzania (TFF), Danny Jordan ambaye ni Rais wa Shirikisho la Soka Afrika ya Kusini, kiongizi wa zamani wa chama cha soka nchini, Leodgar Chila Tenga pamoja na wadau mbalimbali wa michezo.Baada ya kuwasili kwenye kiwanja cha ndege cha Manyara na kupokelewa na mwenyeji wake Kamishna Mkuu wa Uhifadhi wa Mamlaka ya Ngorongoro Dakta Fredy Manongi na baadae kupelekwa hadi Lango Kuu la Loduare linalotumika kuingia kwenye Mamlaka ya Ngorongoro.Baada ya kutembelea Bonde la Ngorongoro, Alhamisi mchana pamoja na mvua kubwa iliyokuwa inanyesha, Ahmad Ahmad alisema ni mara yake ya kwanza kufika eneo hilo na anatazamia kurudi tena nchini wakati mwingine maalum kwa utalii ili aweze kujionea mambo mengi mengine ya kustaajabisha.Vile vile Rais huyo wa CAF ambaye ni raia wa Madagasca alieleza kuridhishwa na mwenendo wa mashindano ya fainali za vijana zinazoendelea Dar es Salaam licha ya hamasa ndogo ya mashabiki kufika viwanjani.Miaka minne iliyopita wachezaji wakongwe wa timu ya Real Madrid kutoka Hispania pia walitembelea bonde hilo la Ngorongoro.