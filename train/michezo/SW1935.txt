 KOCHA Mkuu wa mabingwa wa soka wa Tanzania Bara, Simba, Patrick Aussems amesema kutokujiamini wa wachezaji kikosi chake hasa kipindi cha kwanza kulifanya kupoteza mchezo wao wa raundi ya kwanza wa Ligi ya Mabingwa Afrika dhidi ya Nkana Jumamosi.Kwenye mchezo huo uliochezwa Kitwe, Zambia, Nkana waliibuka na ushindi wa mabao 2-1, mabao yaliyofungwa na Ronald Kampamba na Kelvin Kampamba huku bao la Simba la mkwaju wa penalti lilifungwa na nahodha wake, John Bocco.Akizungumza baada ya kumalizika kwa mchezo huo, Aussems alisema Nkana ni timu nzuri na yenye uzoefu mkubwa na mashindano hayo kwa kuwa imeshiriki mara nyingi. Wachezaji wangu walikosa hali ya kujiamini hasa kipindi cha kwanza, lakini baada ya kufanya mabadiliko ya kumuingiza Shiza Kichuya, tulirudi mchezoni na kupata bao muhimu. Tunaamini bado tuna nafasi nzuri ya kushinda mchezo wetu wa marudiano na bao moja tulilofunga ugenini ni muhimu kwetu kufanya tusonge mbele mchezo ujao, alisema Aussems. Kwa upande wake kocha wa Nkana, Beston Chambesh alisema bao walilopata Simba limefanya mchezo wa marudiano kuwa wazi kwa kila kitu kwa maana kila timu ina uwezo wa kushinda mchezo huo. Mchezo huo ulikuwa mzuri kwetu, nashukuru kwa kupata matokeo mazuri katika uwanja wetu wa nyumbani, tulitengeneza nafasi nyingi washambuliaji wangu walishindwa kutumia, mchezo wa marudiano utakuwa mgumu kwa kila timu,  alisema Chambesh.