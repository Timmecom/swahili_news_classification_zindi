 WAKATI pazia la fainali za Afrika za mashindano ya Vijana chini ya umri wa miaka 17 likitarajiwa kuanza leo wachezaji wa Serengeti boys wameahidi kufa uwanjani ili wakate tiketi ya kushiriki fainali za Dunia zitakazofanyika Brazil.Akizungumza jana nahodha wa timu hiyo Maurice Abraham alisema wanajua watanzania wana kiu ya kuona wakifuzu kucheza fainali za dunia baada ya awali kuwa na kiu ya kuona wakifuzu fainali za Afrika. Tunaingia uwanjani kucheza tukijua kila mtanzania anataka kuona sisi tunacheza fainali za dunia baada ya awali kuwa na kiu ya kucheza fainali za Afrika, jambo ambalo tulifanikisha,  alisema Maurice. Tumejiandaa kuhakikisha tunafanya vizuri katika mchezo dhidi ya Nigeria ambao tutacheza kesho (leo) na kila mmoja ana ari pia tunashukuru ujio wa Kelvin John ambaye aliumia katika mashindano ya Rwanda,  aliongeza Maurice.Akizungumzia mechi hiyo kocha wa Serengeti Boys Oscar Mirambo alisema wanaingia uwanjani kucheza ili kupata ushindi kwani presha ya mashabiki wanataka kuona wakishinda na anaamini watashinda kwa sababu kwenye soka historia haichezi. Tunajua ushindi ndio kiu ya watanzania na sisi tutakwenda kucheza kuhakikisha tunashinda, wapo watu wanaosema Nigeria ina uzoefu wa mashindano na kusahau kuwa historia haichezi bali unashinda kwa maandalizi uliyofanya,  alisema Mirambo.Naye kocha wa Nigeria, Manu Garba alisema wanajua wanakwenda kucheza na timu bora na yenye kiu ya ushindi hivyo na wao wamejiandaa kuhakikisha wanaibuka na ushindi. Tanzania ni timu nzuri na imepata maandalizi mazuri na kushiriki mashindano mengi na kufanya vizuri lakini hata sisi tumejiandaa kuhakikisha tunafanya vizuri ili tufuzu fainali za dunia,  alisema Garba.Akizungumzia maandalizi ya michuano hiyo inayofanyika nchini kwa mara ya kwanza, Mkurugenzi wa Maendeleo ya Michezo wa Wizara ya Habari, Utamaduni, Sanaa na Michezo, Dk. Yusuph Singo alisema maandalizi yote yamekamili kinachosubiriwa ni kuanza kwa mashindano tu.