 MABINGWA watetezi wa Ligi Kuu soka Tanzania Bara, Simba wamesema wanajivunia upana wa kikosi chao kuwa wanaweza kucheza mechi mbili kwa saa moja na kupata matokeo mazuri.Akizungumza na waandishi wa habari jana Dar es Salaam kuhusu mchezo wa kimataifa wa kirafiki dhidi ya Big Bullets ya Malawi, msemaji wa Simba, Haji Manara alisema kutokuwepo kwa baadhi ya wachezaji wao wanaotumikia timu za taifa, hakuwapi presha kwa sababu waliobaki nao ni moto.Alisema Kocha wao, Patrick Aussems amethibitisha ubora wa kikosi hicho hivyo, wataonesha uwezo wao mbele ya maelfu ya mashabiki wao katika mchezo wa kujipima dhidi ya Bullets kesho, kwenye Uwanja wa Taifa, Dar es Salaam. Wakati tunasajili, tulisajili kikosi kipana kwa kujua na ukubwa wa mashindano mbalimbali yaliyoko mbele, siku ya Ijumaa tunataka kuwaonesha kuwa bila wengine mechi ya burudani itachezwa na kupata matokeo mazuri, alisema.Alisema kikosi hicho kinaweza kumfunga yeyote kwani kuna wachezaji wengi wazuri kama Marcel Kaheza, Mohamed Rashid, Haruna Niyonzima, Paschal Wawa, Mohamed Hussein, Mohamed Ibrahim na vijana waliopandishwa msimu huu.Wachezaji watakaokosa mchezo huo kutokana na majukumu ya timu za taifa ni Emmanuel Okwi na Juuko Murshid (Uganda), Clatuos Chama (Zambia), Meddie Kagere (Rwanda) na walio Taifa Stars na timu ya vijana chini ya umri wa miaka 23 ni Aishi Manula, Shiza Kichuya, Adam Salamba na Erasto Nyoni.Alisema tayari wapinzani wao Bullets wameshafika nchini na kuwahimiza mashabiki wa klabu hiyo kujitokeza kwa wingi kushuhudia mchezo huo wenye lengo la kujitathmini kwa maandalizi ya michuano ya Ligi ya mabingwa Afrika.Manara alitaja kiingilio cha mchezo wa kesho kuwa ni Sh 3,000, Sh 7,000 na Sh10,000. Katika hatua nyingine, Manara amezungumzia mchezo wa ligi ya mabingwa Afrika dhidi ya Mbabane Swallows ya eSwatini na kuwataka mashabiki kutoidharau kwa kuwa sio timu dhaifu kama inavyodhaniwa. Tusikae tukidhani ni timu dhaifu kimpira, tunakosea sana, ile ni timu nzuri wametoka wachezaji kama Papy Tshishimbi na Asante Kwasi, pia, tukumbuke mwaka jana waliifunga Azam kule kwao, tunajiandaa kikamilifu kuwapa matokeo mazuri watanzania,  alisema.