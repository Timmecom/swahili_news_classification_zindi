 WAZIRI wa Habari, Utamaduni, Sanaa na Michezo, Dk Harrison Mwakyembe ameliagiza Baraza la Sanaa la Taifa (Basata) kushirikiana na Jeshi la Polisi kumkamata na kumweka ndani Msanii wa Muziki wa Kizazi kipya, Tumaini Godfrey a.k.a. Dudu Baya kwa kukejeli na kumdhihaki hayati, Ruge Mutahaba.Msanii Dudubaya jana alijirekodi katika clip na kuisambaza mitandaoni akionesha kuulizia wasanii waliokufa siku zilizopita kama Ruge amefika huko, kwani aliwazurumu watu na kawatesa . Anaelekea kwenye mlango wengi au kapita pembeni aa kumbe wa kushoto . Akifungua Mkutano wa Kazi wa 11 wa Maofisa Utamaduni nchini uliofanyika jijini hapa, Waziri Mwakyembe alisema, kitendo cha msanii huyo cha kukejeli kifo cha Mutahaba si cha utamaduni wa Watanzania.Dk Mwakyembe alisema huwezi kukejeli kifo cha Ruge, ndio maana hata Rais John Magufuli alikuwa mtu wa kwanza kutwiti akionesha masikitiko makubwa kutokana na kifo cha Mtendaji Mkuu wa Clouds Media, Ruge. Nimesikitika sana, msanii wa siku nyingi unamkejeli mwenzako, hujui ni Watanzania wangapi wameumia kuhusu kifo hicho... Hujui ukipita barabarani utakuwa salama kiasi gani  Tukakuhifadhi mahali ili akili yako ikae vizuri ili kumlinda yeye sheria inaturuhusu kabisa.  Mimi naagiza Msaniii huyo achukuliwe hatua kali za kinidhamu   Nami nategemea ndani ya saa mbili awe amechukuliwa hatua.Huu si utanzania tukianza kuruhusu upuuzi huo, haiwezekani   Nimeumia sana, mwanangu amefanya kazi kubwa ametanguia mbele ya haki, sisi tunakuwa wapuuzi sisi  Hatuwezi kukubali hilo  Hiki ni kipindi cha kuliwazana si kipindi cha kumrushia marehemu vijembe na kuweka madai mbalimbali  Msanii huyo nachokifanya si kizuri. Kuna watu wameumia sana na mimi mwenyewe nimeumia sana  Huu si utamaduni wa Kitanzania  kufanya hivyo mtu unahatarisha kuondoa amani katika jamii   Dk Mwakyembe alisema kipindi hiki ambacho watu mbalimbali nchini wanaomboleza kifo cha Ruge kilichotokea Afrika Kusini, msanii huyo amerusha vijembe, kitendo ambacho si kizuri kumrushia vijembe maiti, kitendo hicho kinaweza kuondoa amani kwa jamii.Alisema kutokana na kitendo cha msanii huo ni vema Basata wapeleke malalamiko hayo polisi na ndani ya saa mbili msanii huyo awekwe mahabusu ili kulinda usalama wake. Dk Mwakyembe alisema Ruge ametoa mchango mkubwa katika kuelimisha umma, mchango ambao msanii Dudu Baya anaweza asiutoe hata katika kipindi cha miaka 100 ijayo. Taarifa zingine zilizopatikana baadae jana zinasema kuwa, Dudubaya alijisalimisha mwenyewe katika Kituo cha Polisi Oysterbay, ambako amehifadhiwa.