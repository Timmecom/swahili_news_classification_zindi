 ALIYEKUWA Katibu Mkuu wa Shirikisho la Soka Tanzania (TFF), Celestine Mwesigwa amemsa sha aliyekuwa rais wa shirikisho hilo, Jamal Malinzi kwa kukiri kwamba alikuwa akiikopesha TFF na kwamba hakuhusika kwenye mchakato wa kumtoa aliyekuwa Mkurugenzi mpya wa Fedha na Mipango. Alidai mara ya mwisho Malinzi aliwakopesha Sh milioni 15 ili kulipia matangazo ya moja kwa moja ya mechi ya Serengeti Boys iliyokuwa ikichezwa nchini kupitia Shirika la Utangazaji Tanzania (TBC). Mwesigwa alidai hayo jana katika Mahakama ya Hakimu Mkazi Kisutu mbele ya Hakimu Mkazi, Maira Kasonde wakati akijitetea. Akiongozwa na Wakili wake, Richard Rweyongeza, Mwesigwa alidai mkataba wa udhamini ulionesha kuwa michezo inapochezwa ndani ya Tanzania mechi zioneshwe moja kwa moja kwenye chaneli ambazo wananchi wanaweza kuangalia bila kulipia.Alidai walikuwa hawalipi chochote endapo Azam Pay TV ikionesha mechi hizo lakini wananchi walipaswa kulipia hivyo, walilazimika kuonesha kupitia TBC. TBC walituomba kuonesha mechi hivyo tuliomba masafa kwa Azam ili kuwapa TBC kurusha matangazo ya moja kwa moja ambao walitukubalia lakini ndani ya saa 24, TBC walituambia hawarushi matangazo bila kulipwa Sh milioni 15,  alidai Mwesigwa. Alidai  wakati wanatu ambia tuwalipe akaunti yetu haikuwa na fedha tuliandaa hundi lakini hatukuweza kuwapa TBC kwani haikuwa na fedha. Tulimpigia rais na kutuambia kuwa atatupa fedha ili kuondoa aibu ya taifa.  Alidai walichukua fedha hizo na kupeleka benki ya DTB ndipo mechi hiyo ilirushwa moja kwa moja. Pia alidai Malinzi ni miongoni mwa wafadhili waliokuwa wakiisaidia TFF kwenye shughuli mbalimbali za timu za taifa. Alidai Malinzi pamoja na wafadhili wengine walikuwa wakilipwa baada ya kupata fedha kwenye mashindano, fedha kutoka kwa wafadhili ambao ni CAF na Shirikisho la Soka la Kimataifa (FIFA).