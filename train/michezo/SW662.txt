 WAKATA miwa wa Morogoro, Mtibwa Sugar wamekula kichapo cha mabao 2-1 kutoka kwa Stand United, katika mchezo wa Ligi Kuu soka Tanzania Bara uliochezwa jana kwenye uwanja wa CCM, Kambarage, Shinyanga.Mabao yote ya Stand yalifungwa na Jacob Masawe huku la Mtibwa likifungwa na Ismail Mhesa. Mabao hayo yalipatikana kipindi cha pili baada ya kipindi cha kwanza, timu zote kucheza kwa kukamiana na kwenda mapumziko kukiwa hakuna iliyeona lango la mwenzake.Kipindi cha pili Stand United iliyocheza soka la kuvutia ilitangulia kupata bao la uongozi dakika ya 48 baada ya Masawe kupokea pasi ndefu ya Sixtus Sabilo.Mtibwa ilisawazisha dakika ya 63 kwa mpira wa adhabu karibu na eneo la hatari uliopigwa na Mhesa na kutinga moja kwa moja wavuni. Bado Stand ilionekana iko vizuri katika kushambulia na dakika ya 71 ilipata bao la pili likifungwa na Masawe kwa kichwa baada ya kupata pasi ya Sabilo.Timu hiyo ya Shinyanga ilikuwa na uwezo wa kufunga mabao zaidi kutokana na kushambulia mara kwa mara na kutengeneza nafasi nyingi lakini hawakuwa makini katika umaliziaji.Kwa matokeo hayo Mtibwa Sugar itaendelea kushika nafasi ya nne kwenye msimamo ikiwa na pointi 17 huku Stand ikiwa nafasi ya 11 kwa pointi 14.Mechi nyingine zilizochezwa jana ni Ndanda iliyoibuka na ushindi wa mabao 2-1 dhidi ya Biashara United, mchezo uliochezwa uwanja wa Nangwanda Sijaona, Mtwara.Mabao ya Ndanda yalifungwa na Vitalis Mayanga dakika ya 19 na Ismail Mussa dakika ya 48 na la Biashara likifungwa na Jerome Lambele.Mchezo huo ulikuwa na vurugu kati ya wachezaji wa Ndanda na Biashara hali iliyopelekea mwamuzi wa Hery Sasii kumtoa mchezaji wa Ndanda Ayoub Masoud kwa kadi nyekundu baada ya kumpiga Wilfred Nkouruma wa Biashara.Kwenye uwanja wa Sokoine, wenyeji Mbeya City waliibuka na ushindi wa bao 1-0, likifungwa na mshambuliaji Eliud Ambokile dakika ya pili.Ambokile anafikisha mabao saba na kuendelea kuongoza katika orodha ya wafungaji.