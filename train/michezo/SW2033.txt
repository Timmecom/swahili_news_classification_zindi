 BAADA ya kupoteza pointi nne kwenye michezo miwili iliyopita vinara wa Ligi Kuu Tanzania Bara, Yanga wameapa kufi a uwanjani kusaka pointi tatu muhimu kwenye mechi dhidi ya African Lyon itakayopigwa leo kwenye Uwanja wa CCM Kirumba Mwanza.Mchezo huo wa 30 kwa Yanga ambayo inaongoza ligi hiyo kwa pointi 68 baada ya kucheza mechi 29, inahitaji ili kujiongezea pointi baada ya hivi karibuni kutoka sare ya 1-1 na Ndanda FC mjini Mtwara.Timu hiyo pia bado ina machungu ya kufungwa 1-0 na wana Kamwene, Lipuli ya Iringa katika mchezo uliofanyika kwenye Uwanja wa Kumbukumbu ya Samora hivi karibuni, hivyo inahitaji ushindi ili kurejesha matumaini katika mbio za ubingwa.Yanga katika mechi mbili dhidi ya Lipuli na Ndanda, imepoteza jumla ya pointi nne, hivyo ni jukumu lake sasa kuhakikisha inashinda katika mchezo huo wa leo.Hadi sasa bado vinara hao wana presha kubwa kutokana na mwenendo huo wa kusuasua kupata matokeo huku Azam FC ambao wanashika nafasi ya pili kwa pointi 62 wakiwa wamecheza michezo sawa na Yanga wamekuwa na muendelezo mzuri wa kupata matokeo chanya.Mabingwa watetezi wa ligi hiyo, Simba wanaoshika nafasi ya tatu kwa pointi 57 wakicheza mechi 22, wenyewe ndio wanaonekana kuwa tishio zaidi kwa Yanga baada ya kushinda kila mechi zote hivi karibuni na kuwa na viporo vingi.Kuelekea kwenye mchezo huo kocha wa Yanga, Mwinyi Zahera alisema hawana jambo jingine zaidi ya kufikiria kupambana na kushinda na kuondoka na pointi zote tatu. Tumefanya makosa kwenye michezo iliyopita hatuna kingine zaidi ya kupambana muda wote kutafuta pointi tatu zitakazotuongezea ari ya kuendelea kupambana kwa michezo iliyo mbele yetu na kuendelea kubaki kileleni,  alisema Zahera.Hadi sasa Lyon wanashika nafasi ya mwisho kwenye msimamo wa ligi hiyo wakiwa na pointi 22 baada ya kucheza michezo 32 kati ya timu 20 zinazoshiriki ligi hiyo msimu huu, hawapewi nafasi kubwa ya kushinda kwani mwenendo wao sio mzuri.Huo ni mchezo wa kwanza wa Ligi Kuu kwa Yanga, tangu mabingwa hao wa zamani nchini wachague Uwanja wa CCM Kirumba kuwa uwanja wao wa nyumbani ili kupisha ule wa Taifa kuchezewa fainali za Mataifa ya Afrika kwa vijana wenye umri chini ya miaka 17, ambayo Tanzania ndio mwenyeji.