 LEO, Ligi Kuu Tanzania Bara inatarajiwa kuendelea kwa michezo mitatu katika viwanja tofauti ukiwemo ule utakaowakutanisha mabingwa mara 27 wa ligi hiyo, Yanga SC ambao watawaalika Mbao FC katika Uwanja wa Taifa.Mara ya mwisho timu hizo kukutana ilikuwa Mei 22 mwaka jana katika uwanja huo huo ambapo Yanga walitoka na ushindi wa bao 1-0 lilofungwa dakika ya 22 na Thaban Kamusoko kwa mpira wa adhabu uliotinga moja kwa moja wavuni.Yanga ina matokeo mazuri tangu kuanza msimu huu ambapo katika michezo yake mitano imeshinda minne na sare moja huku Mbao wakiwa wamecheza michezo minane wameshinda minne, sare mbili na kufungwa miwili.Kabla ya mechi za jana, Mbao walikuwa wanashika nafasi ya tatu kwenye msimamo wa ligi wakiwa na pointi 14, Yanga walikuwa nafasi ya nne na pointi zao 13.Mbao wanaingia kwenye mchezo huo wakiwa na kumbukumbu ya matokeo mbaya kwenye mechi zao mbili mfululizo za ugenini, walitoka sare ya 1-1 na Coastal Union, Mkwakwani na kufungwa 1-0 na Ruvu Shooting wakati Yanga ambao mechi zao zote wamecheza kwenye uwanja huo wakiwa na rekodi nzuri ya ushindi mara nne na sare moja.Yanga ndio wanaonekana kuwa wakali zaidi katika kufumania nyavu za wapinzani wao ambapo wamefunga mabao tisa na kufungwa manne tofauti na Mbao ambao wamefunga sita na kufungwa idadi sawa na Yanga.Mechi zingine zitakazochezwa leo ni kati ya Biashara United itakayokuwa nyumnbani kwenye Uwanja wa Karume, Mara kuwakaribisha wachimba madini wa Mwadui FC ambao wanaburuza mkia, nao Maafande wa JKT Tanzania watakabiliana na Alliance ambao wanashika nafasi yapili kutoka mkiani mwa msimamo.