 MABINGWA watetezi wa Ligi Kuu soka Tanzania Bara Simba leo wanashuka dimbani kuwakabili Mwadui katika mchezo utakaochezwa kwenye uwanja wa Kambarage, Shinyanga.Mchezo huo ni wa saba kwa wekundu hao huku macho yote yakiwatizama iwapo wataendeleza rekodi ya kutopoteza mchezo wowote baada ya kucheza michezo sita na kushinda yote.Simba ndiyo kinara wa ligi ikiongoza kwa pointi 18 na wapinzani wao waliokwishacheza michezo minane wakishika nafasi ya 12 kwa pointi nane. Mwadui imeshinda mchezo mmoja pekee katika michezo hiyo minane waliyocheza, wakipata sare tano na kupoteza miwili.Mchezo wa leo huenda ukawa mgumu hasa kwa wenyeji hao kutokana na kasi waliyonayo Simba ikiongozwa na washambuliaji hatari kama Meddie Kagere anayeongoza kwa kuifungia timu yake mabao saba akifuatiwa na Miraji Athuman mwenye mabao manne. Iwapo hawatakuwa makini basi wanaweza kuadhibiwa mapema.