 SIMBA jana iliendelea kuweka hesabu zake sawa katika kampeni za kutetea taji la Ligi Kuu baada ya kuibuka na ushindi wa mabao 2-0 dhidi ya Ndanda katika mechi iliyochezwa kwenye Uwanja wa Taifa Dar es Salaam.Ushindi huo unaifanya Simba kuzidi kujikita kileleni mwa msimamo wa ligi msimu huu wa mwaka mpya ikifikisha pointi 34. Francis Kahata alikuwa wa kwanza kuiandikia Simba bao la kuongoza mapema kipindi cha kwanza katika dakika ya 13, akipiga mpira wa adhabu uliokwenda moja kwa moja kutikisa nyavu za Ndanda.Adhabu hiyo ilitolewa na mwamuzi Omar Mdoe wa Tanga baada ya Sharif Shiboub kuchezewa vibaya na beki wa Ndanda nje kidogo ya 18. Hata hivyo, baada ya kuingia kwa bao hilo, Simba ilipunguza kazi yake na kucheza mpira wa taratibu hali iliyopelekea kwenda mapumziko wakiwa mbele kwa bao hilo moja.Ndanda walibadilika dakika za mwanzo za kipindi cha pili na kufanya shambulizi la nguvu, lakini kipa wa Simba, Aishi Manula, alikuwa makini kuondoa hatari. Katika kipindi hicho, Simba ilifanya mabadiliko kadhaa ambapo iliwatoa Kahata, Jonas Mkude na Ibrahim Ajibu na nafasi zao kuchukuliwa na Deo Kanda, Mzamiru Yassin na Clatous Chama.Mabadiliko hayo yalibadilisha hali ya mchezo na kuanzia dakika ya 80 Simba ilizidisha mashambulizi yaliyoipatia bao la pili lililofungwa na Kanda. Kanda alifunga bao hilo katika dakika ya 85 kwa shuti hafifu baada ya kumhadaa kipa wa Ndanda Ally Mustafa  Barthez  na kuujaza mpira wa wavuni. Simba sasa imefunga hesabu zake za mwaka 2019 na sasa inajiandaa kukutana na mtani wake Yanga mwishoni mwa wiki hii, mechi inayotarajiwa kuwa ya vuta ni kuvute.