 KAIMU Kocha Mkuu wa timu ya Yanga SC, Charles Mkwasa amesema timu hiyoi imejipanga kuhakikisha inapata ushindi katika mchezo wa Ligi Kuu dhidi ya Alliance FC kesho kwenye Uwanja wa CCM Kirumba jijini Mwanza.Akizungumza na gazeti hili baada ya timu hiyo kuwasili kwenye Kiwanja cha Ndege cha Mwanza jana asubuhi, Mkwasa alisema vijana wake wamejipanga kuhakikisha wanaibuka na ushindi.  Tumejipanga vizuri kuhakikisha tunapata ushindi pamoja na kutarajia kupata ushindani kutoka kwa wapinzani wetu kwa kuwa wametoka kufungwa 5-0 dhidi ya Azam FC,   alisema Mkwasa.Kocha huyo wa zamani wa Taifa Stars alisema timu yake ina kikosi kipana, hivyo wachezaji ambao hawapo, nafasi zao zitazibwa na wenzao. Yanga SC itawakosa Sydney Urkhob pamoja na Feisal Salum, ambapo Sydney bado ni majeruhi na Salum yuko na timu ya taifa ya Zanzibar   Zanzibar Heroes  .Katika msimamo wa Ligi Kuu, Yanga SC ipo katika nafasi ya 15 ikiwa na alama 13 baada ya kucheza michezo sita. Yanga wameshinda mechi nne wametoka sare moja na kupoteza mchezo mmoja hadi sasa. Alliance FC wao wapo katika nafasi ya 10 wakiwa na alama 17 baada ya michezo 13.Kwa upande wake, kocha msaidizi wa timu ya Alliance FC, Habib Kondo alisema timu yake itapambana mpaka dakika za mwisho kuhakikisha inapata ushindi katika mchezo huo muhimu. Alisema kipigo cha mabao 5-0 dhidi ya Azam FC kimewaathiri wachezaji wake, lakini ataongea nao ili waweze kuwa sawa kabla ya mchezo huo kesho.