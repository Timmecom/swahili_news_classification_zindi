 MABONDIA wa Jeshi la Wananchi wa Tanzania (JWTZ) wanatarajiwa kuchuana na mabondia raia wa ngumi za kulipwa katika pambano la kuwania mkanda wa Shirikisho la Afrika Mashariki na Kati (ECAPBF) litakalofanyika Agosti 24, mwaka huu Dar es Salaam. Akizungumzia pambano hilo jana Msemaji wa JWTZ, Seleman Semunyu alisema pambano hilo litakalopigwa kwenye ukumbi wa klabu 361 Mwenge litatumika kwa mabondia wanajeshi kujiandaa na michuano ya Dunia ya Kijeshi (CISM) itakayofanyika Oktoba mwaka huu China.Kwa upande wake, Rais wa Chama cha Ngumi za Kulipwa Tanzania (TPBO), Yassin Abdallah alisema pambano litabebwa na Nassibu Ramadhani atakayechuana na Issa Nampecha raundi 10 katika uzito wa kilo 57. Pia, bondia mwingine Haidery Mchanjo atachuana na Mohamed Kashinde uzito wa kilo 55. Pia, alisema maandalizi yote yako vizuri na kuwashukuru Kampuni ya Euromax kupitia kinywaji cha Smart Gin kwa kuunga mkono juhudi za kukuza na kuendeleza mchezo huo, huku akihimiza na makampuni mengine kujitokeza kuwaunga mkono. Lengo letu kuandaa pambano hili ni kuhakikisha tunawatengeneza mabondia kuwa katika kiwango cha juu,  alisema na kuwaomba mashabiki wa mchezo huo kujitokeza kwa wingi siku hiyo.Mmoja wa wadhamini wa pambano hilo wa Kampuni ya Euromax Forgiver Tito alisema wameguswa kusaidia juhudi hizo wakiamini ni sehemu ambapo vijana wengi hujiajiri kupitia mchezo wa ngumi na kupiga hatua kimaendeleo.Michezo ya Majeshi itafanyika kuanzia Oktoba 18 hadi 27 mwaka huu nchin Wuhan, China katika Jimbo la Hebei.