 KOCHA Mkuu wa Simba, Patrick Aussems amesema ushindi waliopata katika mchezo wa kwanza wa Ligi Kuu dhidi ya JKT Tanzania, umeonesha dhahiri kuwa bado wao ni bora kuliko timu yoyote nchini kwa sasa.Katika mchezo wa juzi dhidi ya maafande hao, wekundu hao waliibuka na ushindi wa mabao 3-1, mchezo uliochezwa kwenye Uwanja wa Uhuru, Dar es Salaam. Akizungumza baada ya mchezo huo, Aussems alisema kabla ya kucheza kitendo kile cha kutolewa mapema Ligi ya Mabingwa kiliwaathiri na hakutegemea wachezaji wake wangerudi katika morali ya hali ya juu na kupata ushindi. Kabla ya mchezo tulijua ungekuwa mgumu kwa sababu tulitoka kwenye majonzi ya kutolewa michuano ya kimataifa, lakini mwisho wa siku tukasema imeshatokea acha tujipange kwa michezo ijayo, alisema.Alisema kilichotokea awali, haimaniishi kuwa walie tu kila siku bali ni lazima waumie kidogo hata kulaumu kwani lazima maisha yasonge mbele, wameonyesha kuwa wao ni bora zaidi ya wengine.Kocha huyo alisema alifurahishwa na kikosi chake kupata bao la uongozi mapema ndani dakika 15 na hata kipindi cha pili namna walivyocheza vizuri na kupata mabao mengine huku akisifu pia, kiwango cha mshambuliaji Meddie Kagere na Miraji Athumani wote walifunga katika mchezo huo. Kwa upande wake, Kocha wa JKT Abdallah Mohamed alisema magoli waliyofungwa yalitokana na uzembe wa wachezaji wake na kwamba watajirekebisha ili kujipanga zaidi kwa mchezo ujao dhidi ya Lipuli.Kwa matokeo hayo ya kukamilisha mzunguko wa kwanza, anayeongoza kileleni ni Lipuli FC kwa pointi tatu, ikifuatiwa na Simba, Kagera Sugar, Namungo, Azam FC, Mwadui, Polisi Tanzania na Ruvu Shooting. Wanaofuatia wenye pointi moja ni Alliance, Mbao, Mbeya City na Tanzania Prisons na nyingine zilizobaki ikiwemo Yanga zikiwa hazina pointi baada ya kupoteza michezo yao iliyopita.