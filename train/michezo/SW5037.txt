 MAANDALIZI ya mbio za Rock City Marathon zinazotarajiwa kufanyika mwishoni mwa wiki hii kwenye Uwanja wa CCM Kirumba jijini Mwanza yamekamilika, huku zaidi ya washiriki 5,000 kutoka ndani na nje ya nchi wakitarajiwa kushiriki.Tayari Mkuu wa Mkoa wa Mwanza, John Mongella na Mkuu wa Wilaya ya Nyamagana, Dk Philis Nyimbi wamethibitisha ushiriki wao kwenye mbio hizo ambazo pia zitahusisha ushiriki wa baadhi ya viongozi waandamizi wa serikali, wabunge na washiriki kutoka mashirika na taasisi mbalimbali.Akizungumza na waandishi wa habari jijini Mwanza, Mwenyekiti wa kamati ya maandalizi ya mbio hizo, Zenno Ngowi amesema kamati yake imejiandaa kupokea washiriki zaidi ya 5,000 wa mbio hizo kutoka ndani na nje ya nchi wakiwemo wakimbiaji wa kimataifa. Tunatarajia kuwa na mbio zenye mafanikio makubwa mwaka huu. Maandalizi kwa kiasi kikubwa yamekwishakamilika na kinaochoendelea kwa sasa ni usajili wa washiriki kutoka ndani na nje ya nchi na tunatarajia kufunga zoezi hilo siku ya Jumamosi Oktoba 27 kabla yam bio hizo kesho yake,   amesema.Ngowi amesema pamoja na medali washindi wa kwanza wa mbio za kilomita 42 kwa wanaume na wanawake watajinyakulia Sh milioni 4 kila mmoja, Sh milioni mbili kwa washindi wa pili na Sh milioni moja kwa washindi wa tatu, huku washindi wanne hadi wa 10 nao pia wakiibuka na medali na fedha taslimu.Kwa upande wa mbio za kilomita 21, Ngowi amesema, pamoja na medali washindi wa kwanza kwa wanaume na wanawake watajinyakulia Sh milioni tatu kila mmoja, Sh milioni moja kwa washindi wa pili na Sh 750,000 kwa washindi wa tatu huku pia washindi wanne hadi wa 10 wakiibuka na zawadi za fedha taslimu na medali kila mmoja.Aliwataja wadhamini ambao pia watashiriki katika mbio hizo kuwa ni kampuni za Puma Energy Tanzania, Tiper, Rock City Mall, NSSF, Gold Crest, New Mwanza Hotel, CF Hospital, Coca Cola, Metro Fm, EF Outdoor, KK Security, Belmont Fairmount Hotel , Bigie Customs na Global Education Link.Alibainisha kuwa mbio za kilometa 5 zitahusisha watu wenye ulemavu wa ngozi ambapo washindi kwa upande wa mashirika watapatiwa zawadi za utambuzi ikiwemo medali na vyeti vya ushiriki huku fedha zikielekezwa kwa washiriki wenye ulemavu wa ngozi.Ngowi alivitaja vituo vinavyoendelea na usajili huo kwasasa ni Igoma, Buzuruga, Airport Mwanza, Rock City mall, Chuo Kikuu cha Saut, Nyegezi Stendi, Mwanza Hotel, Uwanja wa Nyamagana na Nyakato.