 BEKI wa Yanga, Nadir Haroub  Cannavaro  amekataa jezi namba 23 aliyokuwa anavaa wakati akicheza timu hiyo kutotumiwa tena na badala yake amemrithisha beki kisiki, Abdallah Haji Shaibu  Ninja .Hatua hiyo ya Cannavaro ilikuja baada ya uongozi wa timu hiyo kutangaza kuwa kwa heshima ya mchezaji huyo jezi hiyo haitatumika, lakini Canavaro kwa mapenzi yake alisema hana furaha kuona jezi hiyo kutotumika tena.  Sina furaha na sikubaliani na uamuzi wa kutoitumia tena jezi hii, kwa sababu ndani ya Yanga kuna wachezaji wengine wenye uwezo wa kucheza zaidi yangu na wanajituma, hivyo jezi yangu nitamkabidhi Abdallah Ninja, kwani anajituma sana,  alisema Cannavaro na kushangiliwa na mashabiki waliofurika katika Uwanja wa Jamhuri mjini Morogoro.Jana Yanga walicheza mchezo maalumu dhidi ya Mawenzi Market kwenye uwanja huo kwa ajili ya kumuaga Cannavaro, ambaye sasa anakuwa meneja baada ya kuitumikia Yanga kwa takribani miaka 10. Katika mchezo huo, Cannavaro alicheza kwa dakika 10 kabla ya kusimama ili kutoa nafasi kwa mchezaji huyo kuaga na kumkabidhi jezi Ninja na kukabidhi kitambaa cha unahodha kwa beki Kelvin Yondani.Mgeni rasmi katika mchezo huo alikuwa Mkuu wa Mkoa wa Morogoro, lakini aliwakilishwa na Mkuu wa wilaya ya Mvomero, Mohamed Utaly ambaye kwa niaba yake alimkabidhi Cannavaro tuzo ya heshima kutoka kwa uongozi wa Yanga kwa kutambua mchango wake katika klabu hiyo kongwe.Katika mchezo huo, Yanga ilishinda kwa bao 1-0 lililofungwa na mshambuliaji wa kimataifa aliyejiunga na Yanga msimu huu akitoka FC Lupopo, Haritier Makambo kwa shuti baada ya kuwapita mabeki wa Mawezi Market wakidhani ameotea. Cannavaro tangu ajiunge na Yanga ameisaidia timu hiyo kutwaa mataji 15, manane ya Ligi Kuu Tanzania Bara, manne ya mchezo wa Ngao ya Jamii, mawili ya michuano ya Kagame na moja la mashindano ya Azam Federation Cup.