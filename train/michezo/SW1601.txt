 SIMBA, leo inatarajiwa kukabidhiwa taji lake la Ubingwa wa Ligi Kuu Bara baada ya mechi dhidi ya Biashara United itakayofanyika kwenye uwanja wa Taifa Dar es Salaam.Mechi hiyo ni ya 37 kwa Simba ambayo imeshatangaza ubingwa tangu wiki iliyopita ilipoifunga Singida United mabao 2-0 na kufikisha pointi 91 ambazo haziwezi kufikiwa na timu yoyote.Katika mchezo wa mzunguko wa kwanza uliopigwa kwenye Uwanja wa Karume Musoma, Simba ilichomoza na ushindi wa mabao 2-0 dhidi ya wenyeji Biashara hivyo ni kazi kwao kuendeleza ubabe dhidi ya timu hiyo ngeni kwenye Ligi Kuu au Biashara kupindua matokeo ili kujiweka salama zaidi kubaki msimu ujao.Ugumu wa mechi ya leo unatokana na Simba kutana kukabidhiwa kombe lake kwa heshima kwani msimu uliopita ilikabidhiwa kwa kipigo cha bao 1-0 dhidi ya Kagera Sugar kwenye uwanja huohuo wa Taifa, hivyo haitakubali kurudia kosa, huku Biashara ikitaka ushindi kujiweka vizuri zaidi kubaki msimu ujao.Biashara wanaingia kwenye mchezo huo wakiwa wanashika nafasi ya 15 kwenye msimamo wa ligi hiyo baada ya kufikisha pointi 43 na kumbukumbu ya kutoka kuibuka na ushindi kwenye mchezo ulipita kwa mabao 2-1 dhidi ya Ruvu Shooting.Kocha wa Simba, Patrick Aussems amesema kubeba ubingwa haimaanishi kwamba kazi imeisha hivyo wanahitaji ushindi katika michezo yote iliyosalia ili watwae ubingwa na pointi nyingi. Katika hatua nyingine kocha huyo amezungumzia mechi dhidi ya Sevilla waliyofungwa mabao 5-4 juzi akisema alilazimika kufanya mabadiliko ya wachezaji kwa lengo lakuwapa wachezaji fursa kutengeneza historia ya kucheza na timu kubwa.Alisema kila mchezaji alikuwa anahitaji kucheza na timu hiyo kubwa inayocheza ligi kubwa hivyo aliona ni busara kila mmoja acheze kwa kuwa ushindi haukuwa kipaumbele chao zaidi ya kuwapa wachezaji fursa wapate changamoto ya kujifunza. Kocha huyo amelazimika kutoa ufafanuzi huo baada ya mashabiki waliojitokeza kuisapoti timu hiyo kulitupia lawama benchi la ufundi kwa kufanya mabadiliko yaliyopelekea kikosi hicho kupoteza mchezo.