 MECHI za hatua ya nusu fainali za michuano ya kombe la Shirikisho la Azam, FA, zinaanza leo ambapo Azam FC itakuwa mwenyeji dhidi ya KMC kwenye uwanja wa Azam Complex saa 1.00 usiku.Mchezo huo unatarajiwa kuwa wenye ushindani mkubwa kutokana na ubora wa kila mmoja, lakini pia ni muhimu katika kutafuta nafasi ya kuingia fainali ili kupigania uwakilishi wa kimataifa mwakani.Azam FC ilitinga hatua hiyo baada ya kuichapa Kagera Sugar bao 1-0 huku KMC ikiichapa African Lyon mabao 2-0. Timu hizo zinafahamiana vizuri kwani ziliwahi kukutana kwenye Ligi Kuu na kutoka sare ya mabao 2-2 hivyo, mchezo wa leo hautakuwa mwepesi. Na wote wametoka kupoteza michezo yao iliyopita ya ligi Azam ikifungwa na Yanga bao 1-0 kwenye uwanja wa Uhuru na KMC ikifungwa na Simba 2-1 kwenye uwanja wa CCM, Kirumba Mwanza.Nahodha wa Azam FC, Agrey Moris, aliyekosa mechi tatu zilizopita za ligi akitumikia adhabu ya kadi nyekundu anatarajiwa kurejea dimbani baada ya kumaliza adhabu hiyo. Iwapo Azam itatinga fainali ya michuano hiyo, itakuwa ni kwa mara ya pili baada ya ile ya kwanza kufanya hivyo, msimu wa mwaka 2015/2016 na kama ni KMC basi itakuwa ni mara ya kwanza wanapanda Ligi Kuu na kuweka rekodi. Yeyote ana nafasi kutokana na ubora wa kila timu na namna zilivyoonyesha ushindani kwenye ligi na hatua hiyo na kutegemea na maandalizi yao kimbinu.