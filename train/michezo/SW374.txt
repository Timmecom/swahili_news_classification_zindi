 MCHUNGUZI Mkuu kutoka Taasisi ya Kuzuia na Kupambana na Rushwa (TAKUKURU) Frank Mkilanya, ameieleza  Mahakama ya Hakimu Mkazi Kisutu, jijini Dar es Salaam, kuwa jumla ya Dola za Kimarekani 50,000 zilitumika kumlipa mkandarasi wa uwanja wa klabu ya Simba uliopo Bunju. Mkilanya alidai hayo mbele ya Hakimu Mkazi Mkuu, Thomas Simba, leo Jumatano (Agosti 28, 2019), wakati akitoa ushahidi wake katika kesi inayowakabili waliokuwa vigogo wa klabu hiyo, Evans Aveva.Akijibu swali aliloulizwa na Wakili wa Utetezi, Nehemiah Nkoko,  jinsi Dola za Marekani 300,000 zilivyoingizwa katika akaunti ya Aveva  zilivyotumika, Mkilanya alidai  Dola za Marekani 50,000 zilitumika kumpa  mkandarasi wa uwanja huku Dola za Marekani 62,000 zikitumika kunululia nyasi bandia na kiasi kingine kilitolewa na kutumiwa  na Aveva kwa matumizi binafsi.Mkilanya ambaye hakutaja matumizi binafsi yaliyofanywa na Aveva lakini alidai  fedha zilizobaki kwenye akaunti hiyo zilitolewa  kwa matumizi binafsi.Pia alidai hakupata ripoti za ukaguzi wa ndani na nje zinazohusiana na matumizi ya fedha hizo.Hata hivyo, shahidi huyo alikataa kwamba hakuna kiasi chochote cha fedha ambacho kilitumika kuwalipa wachezaji wa klabu hiyo.Alidai katika uchunguzi wake kuwa alibaini viongozi wa klabu hiyo walipeleka nyaraka mbalimbali kwa Mamlaka ya Mapato Tanzania (TRA) kuonesha manunuzi ya nyasi bandia.Hakimu Simba aliahirisha kesi hiyo hadi kesho, Alhamisi kwa ajili ya kuendelea kusikilizwa. Washitakiwa wengine katika kesi hiyo ni aliyekuwa makamu wa Rais wa klabu hiyo, Godfrey Nyange  Kaburu .Washitakiwa hao wanakabiliwa na mashitaka 10 ikiwemo kula njama, kughushi, kuwasilisha nyaraka za kughushi na kutoa maelezo ya uongo na utakatishaji wa fedha.Katika shitaka la kughushi linawakabili washitakiwa wote, inadaiwa kwa pamoja walighushi hati ya malipo ya kibiashara ya Mei 28, 2016 wakionyesha kwamba nyasi bandia zilizonunuliwa na Simba zenye thamani ya Dola za Marekani 40,577 sawa na zaidi ya Sh. milioni 90 huku wakijua kwamba sio kweli.Pia katika mashitaka mengine, inadaiwa Aveva, Nyange na Hans Poppe kati ya Machi 10 na Septemba 30, 2016 waliwasilisha nyaraka za uongo kuonyesha Simba imenunua nyasi bandia zenye thamani ya Dola za Marekani 40,577. 