 WAKATI wachezaji wengine wakiwa wamepumzika na kuendelea na shughuli zao baada ya kumalizika kwa mikikimikiki ya ligi, kipa wa Yanga, Ramadhan Kabwili ameamua kurejea mazoezini mapema, kisa ni ujio wa kocha mpya, Mkongo, Mwinyi Zahera.Tangu kuanza kwa mapumziko hayo, Kabwili kwa upande wake amekuwa hana mapumziko na zaidi amekuwa akijifua kila asubuhi kujiweka fiti mapema kabla ya kuanza mazoezi ya kitimu kwa ajili ya msimu wa mwaka 2018-19. Kipa huyo kinda aliyetua Yanga msimu uliopita amelieleza HabariLeo kuwa amekuwa akijipa mazoezi hayo mapema ili kujipanga kwa ushindani mkubwa msimu ujao na hasa ukizingatia timu hiyo sasa ipo chini ya kocha mpya, Zahera aliyetua mwishoni mwa ligi kuchukua mikoba ya Mzambia, George Lwandamina aliyewakacha Wanajangwani hao. Kila mmoja ana ndoto zake katika soka, zangu mimi hazijatimia kwa hiyo sioni sababu ya kupumzika, nahitaji kuona nafika mbali mapema kuliko kusubiri sana lakini pia nataka kujiweka fiti mapema zaidi kumsubiri kocha mpya, maana tunaanza maisha mapya chini ya falsafa mpya msimu ujao.  Kwa hiyo ni lazima niwe fiti nikimsubiri mwalimu mpya, akifika niwe tayari kwa kila kitu na siyo tena nisubiri yeye ndiyo aanze kuniandaa, nahitaji kufanya vizuri zaidi msimu ujao.Hakuna tena muda wa kusubiri,  alisema Kabwili. Pamoja na hayo, lakini imeelezwa kuwa Yanga chini ya Zahera ina mipango mizito kuhakikisha wanaimarisha safu ya kipa kwa kuleta vifaa vipya wakitajwa kuwawinda makipa mbalimbali akiwemo Mkongo, Vumi Ley Matampi anayetajwa kumaliza mkataba wake TP Mazembe.