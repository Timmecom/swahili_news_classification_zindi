 Akizungumza baada ya mchezo huo, Nsajigwa alisema Majimaji walikuja vizuri na hata walipokuwa pungufu bado walionyesha kiwango bora cha umiliki wa mpira kiasi kwamba hawakutegemea kama wangekuja na kasi hiyo. Katika mechi hiyo Yanga ilitawala kipindi cha kwanza kwa asilimia 53-47 kabla kibao hakijageuka kipindi cha pili ambapo Majimaji waliongoza kwa 51-49. Walianza vizuri lakini tulivyopata penalti walishuka kidogo na sisi tuliamka na kupata mabao mfululizo matatu tukaona mpira umeisha kwasababu tuliongoza, alisema.Alisema kipindi cha pili waliingia wakiamini mchezo umekwisha lakini Majimaji waliingia kwa kasi iliyowashangaza na kuwastua ndio maana waliamua kufanya mabadiliko ya kuwaingiza wachezaji wenye kasi. Nsajigwa alisema licha ya kuwa Majimaji walitawala kikubwa kwao ilikuwa ni magoli ndio maana walicheza taratibu.Kocha wa Majimaji, Habibu Kondo alisema kadi nyekundu iliyotolewa mapema kwa mchezaji wake Mpoki Mwakinyuke ilipoteza mwelekeo wa kikosi chake.Kondo alisema walitengeneza nafasi nyingi za kufunga, tatizo umaliziaji ulikuwa mbovu na kushindwa kutimiza kile walichokusudia. Alisema matokeo waliyopata hawakuyapenda lakini hawana namna zaidi ya kukubali na kujipanga katika michezo ijayo kufanya vizuri zaidi.