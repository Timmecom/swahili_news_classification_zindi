 BEKI wa Yanga, Juma Abdul amesema ni mapema mno kwa mashabiki wa soka kuihukumu timu yao kuwa ina nafasi ndogo ya kufanya vizuri msimu ujao wa Ligi Kuu kutokana na kwamba hawajaunganika.Amesema, hata kama wametoka kufanya vibaya kwenye mechi za kimataifa haiwezi kuwa sababu ya kuitabiria mabaya, wakiunganika pamoja kama timu watabadilika.Yanga imeshajiondoa kwenye mbio za kufuzu robo fainali za michuano ya kombe la Shirikisho Afrika baada ya kupoteza mechi tatu na kupata sare moja, imebakiza mechi mbili za kukamilisha ratiba.Beki huyo alisema, wapo wachezaji wengi hawakucheza michuano hiyo ambao ni usajili mpya watakaoonekana kwenye ligi na huenda wakafanya vizuri wakijiandaa vizuri katika muunganiko unaohitajika. Ni kweli tumefanya vibaya mechi zetu za kombe la shirikisho Afrika, lakini bado watu hawapaswi kuchukulia kama ni kipimo cha kufanya vibaya msimu ujao, kuna wachezaji wengi wamesajiliwa na hawakucheza kwa hiyo tukikaa pamoja, timu itakuwa vizuri,  amesema.Abdul amesema ndio kwanza timu inatengenezwa hivyo mashabiki wa klabu hiyo wategemee kuona mazuri baadaye. Naamini ndani ya muda au mwezi mmoja kutakuwa na kikosi kizuri chenye muunganiko wa mapambano, nadhani kwenye ligi tutakuwa sawa,  amesema.Kikosi hicho kwa sasa kinajipanga kwa maandalizi ya msimu mpya na mechi mbili za kimataifa.Mratibu wa Yanga, Hafidh Saleh alisema wanasubiri viongozi kuwapa mwongozo iwapo kama watakuwa na nafasi ya kwenda kuweka kambi popote kwa ajili ya ligi.Kwa sasa wanaendelea na mazoezi kwenye uwanja wa Polisi Kurasini.