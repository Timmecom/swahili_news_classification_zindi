 MSHAMBULIAJI wa Simba SC, Meddie Kagere amesema hataki tuzo ya aina yoyote kwa sababu anachokifanya ni kusaidia timu yake na anatimiza wajibu wake.Nyota huyo wa zamani wa Gor Mahia ya Kenya alisema yeye binafsi hawazi kuchukua tuzo yoyote ile ndani ya klabu yake au ile ya mfungaji bora, badala yake anaelekeza mawazo yake katika kuipa Simba pointi tatu kwenye kila mechi yake. Sina mawazo ya kuwa mfungaji bora wala siwazi kuchukua tuzo ya aina yoyote nikiwa hapa. Kitu kikubwa ambacho ninafurahia ni kuona nakuwa sehemu ya msaada kwa Simba kwenye kupatikana kwa pointi tatu, tukishinda mechi yetu na mimi kufunga au kutoa pasi ya bao hapo ndipo ninajisikia vizuri na kusababisha nisiwaze juu ya kupata tuzo yoyote,  amesema Kagere.Kagere ndiye anayeongoza kwa mabao ndani ya Simba baada ya kufunga mabao tisa akiwa nyuma ya staa wa Yanga, Heritier Makambo anayeongoza kwa wafungaji wa Ligi Kuu Tanzania Bara akiwa na mabao 11.Katika michezo miwili ya karibuni Kagere amefunga mabao matatu, moja katika mchezo dhidi ya Yanga na mawili juzi dhidi ya Azam FC.