 VINARA wa Ligi Kuu Soka Tanzania ,Yanga wamezidi kujiimarisha kileleni baada ya kushinda bao 1-0 dhidi ya Alliance katika mchezo uliochezwa jana kwenye uwanja wa CCM, Kirumba Mwanza.Bao la Yanga lilifungwa dakika ya 75 na mshambuliaji Amis Tambwe baada ya pasi ya mwisho ya piga nikupige ikitoka kwa Heritier Makambo.Kwa ushindi huo Yanga imefikisha pointi 65 ikiendelea kubaki katika uongozi baada ya kucheza michezo 26, kushinda 20, sare nne na kupoteza michezo miwili. Dakika ya 6, Yanga ilipata penalti ikakosa kupitia kwa Makambo baada ya kipa wa Alliance John Mwanda kupangua.Penalti hiyo ilitokana na mshambuliaji huyo wa Jangwani kutendewa madhambi eneo la hatari.Kipindi cha kwanza cha mchezo huo timu hizo zilikuwa zikishambuliana kwa zamu na Alliance ikikosa mabao kadhaa.Timu zote mbili zilitengeneza nafasi za wazi kwa vipindi tofauti na kukosa utulivu katika kufunga kutoka kwa Dickson Ambundo, Siraji Juma wa Alliance na Makambo na Ngassa wa Yanga.Kipindi cha pili dakika ya 49 Ambundo alipata nafasi nyingine lakini kipa wa Yanga Klaus Kindoki aliokoa. Dakika ya 51 Makambo pia hakutumia nafasi aliyopata vizuri. Yanga ilifanya mabadiliko dakika ya 61 na 80 ikiwatoa Ngassa, Haruna Moshi na Deus Kaseke na nafasi zao kuchukuliwa na Mohamed Issa  Banka  , Amis Tambwe na Said Makapu.Mabadiliko hayo yalisaidia baada ya Tambwe kuifungia timu yake bao pekee lililodumu hadi dakika za mwisho za mchezo huo.Bao ililofunga Yanga ilisababisha Alliance kushambulia mfululizo na kama wangekuwa makini wangepata bao.Alliance ilifanya mabadiliko dakika ya 80 kwa kumtoa Sameer Vincent na kuingia Richard John ambayo hata hivyo, hayakusaidia.