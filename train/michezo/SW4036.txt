 WABUNGE wameridhia kukatwa Sh 100,000 katika posho zao kwa ajili ya kuchangia timu ya Taifa ya soka ya watu wenye ulemavu  Tembo Warriors  inayojiandaa na mashindano ya Afrika Mashariki (CECAAF) yanatarajiwa kufanyika nchini kuanzia Juni 21-30.Hayo yamesemwa na Naibu Waziri, Ofisi ya Waziri Mkuu Sera, Bunge, kazi, Vijana, Ajira na wenye Ulemavu, Stella Ikupa alipotembelea mazoezi ya timu hiyo yaliyofanyika katika Uwanja wa Uhuru Dar es Salaam juzi aki- fuatana na mbunge Riziki Lulida ambaye ni mjumbe wa kamati ya maandalizi ya mashidano hayo.  Kwa kuona umuhimu wa mashindano haya serikali kwa kushirikiana na Shirikisho la Soka la watu wenye ulemavu (TAFF) imeona ipo haja ya kubeba mashindano haya kwasababu inaamini mtafanya vizuri,  alisema Ikupa. Nimshukuru Spika Job Ndugai kwa kukubaliana na wazo la wabunge la kukatwa Sh 100,000 kila mmoja hivyo kwa wabunge 393 zitapatikana Sh milioni 40 ambazo zitasaidia japo najua bado zinahitajika fedha nyingi zaidi katika maandalizi,  alisema Ikupa.Pia alisema serikali ipo bega kwa bega kuhakikisha mashindano hayo yanafanikiwa, hivyo wameanza kuandika barua kwa wadau kwa kushirikiana na kamati ya maandalizi kuomba wadau mbalimbali kuchangia timu hiyo.Ikupa alisema serikali imetoa fimbo 500 ambazo zinatumika na wachezaji kiti mwendo pia yeye mwenyewe akatoa Sh 400,000 kwa ajili ya matumizi kwa wachezaji wanapokuwa mazoezini. Naye Rais wa TAFF, Peter Sarungi aliishukuru serikali kwa kukubali kuwa sehemu ya maandalizi ya mashindano hayo na kusema wamepata faraja kuona serikali imekuwa sikivu kwao na kuahidi kufanya vizuri katika mashindano hayo.Mashindano ya CECAAF yatashirikisha timu kutoka Tanzania Bara, Zanzibar, Kenya, Uganda na Rwanda yatazinduliwa katika Uwanja wa Taifa Juni 21 na kufungwa Juni 30 na yanafanyika kwa mara ya kwanza yakianzishwa kwa mujibu wa mkataba wa haki za watu wenye ulemavu wa mwaka 2006.Baada ya mashindano ya CECAAF, Tanzania itakuwa inaji- andaa kwa mashindano ya Afrika yanatarajiwa kufanyika Angola kuanzia Septemba 30 hadi Oktoba 14 na kabla ya hapo watacheza mchezo wa kirafiki wa kimataifa na timu ya taifa ya Nigeria  Special Eagles  Julai 27 kwenye Uwanja wa Taifa Dar es Salaam.