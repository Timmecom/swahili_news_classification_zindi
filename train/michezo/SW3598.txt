 MASHABIKI wa soka leo watashuhudia debi ya kwanza ya soka la wanawake itakayozikutanisha Yanga Princess na Simba Queens katika Ligi Kuu ya Wanawake Tanzania Bara mchezo utakaochezwa katika dimba la Karume, Ilala.Mchezo huo wa kihistoria unatarajiwa kuvuta mashabiki wengi wa Simba na Yanga na tayari tambo zimeanza kwa mashabiki kila mmoja akijigamba kumfunga kama wafanyavyo wakati timu za wanaume zinapocheza na kiingilio ni Sh 2000.Akizingumza jana nahodha wa Simba Queens Mwanahamisi Omar alisema wanawaheshimu wapinzani wao lakini ushindi ni muhimu ili kujiweka katika nafasi nzuri ya kuwa bingwa. Tunawaheshimu sana Yanga Princess, lakini hiyo haituzuii kuwafunga hivyo tunawaomba mashabiki waje kwa wingi kushuhudia namna tunavyoondoka na pointi tatu,  alisema Mwanahamisi.Ofisa Masoko wa Serengeti Breweries George Mango amewahakikishia wadau wa soka la wanawake, mashabiki wa mpira wa miguu kuwa kinywaji cha Serengeti Lite kimejidhatiti kuhakikisha wanapata burudani ya hali ya juu kupitia mchezo huo kama ilivyokuwa kwa michezo mingine iliyotangulia. Mashabiki wakae tayari kuona namna kinywaji cha Serengeti Lite kilivyo tayari kuwaletea burudani ya hali ya juu kwenye mechi hii ya kusisimua,  amesema Mango. Serengeti Premium Lite ni bidhaa ya kwanza Tanzania kujitokeza kudhamini ligi ya wanawake Sh. milioni 450 kwa miaka mitatu na imejidhatiti kusaidia kupandisha viwango vya ligi hii kupitia kupitia udhamani, matangazo kwenye magazeti pamoja na viwanjani.Simba inashika nafasi ya tatu ikiwa na pointi kumi baada ya kushuka dimbani mara nne na kushinda michezo mitatu na kutoka sare mmoja na Yanga Princess inashika nafasi ya saba ikiwa na pointi sita ikiwa imecheza michezo minne ikishinda miwili na kupoteza miwili.Simba inapewa nafasi ya kushinda mchezo huo kutokana na aina ya wachezaji walionao wakiongozwa na mshambuliaji Mwanahamisi Omar, Amina Ramadhan, viungo Sada Ramadhan, Julieta Singano ambao ni wazawa na Joelle Bukuru na Asha Djafari kutoka Burundi.Michezo itayochezwa leo bingwa mtetezi JKT Queens ambaye anaongoza ligi akiwa na pointi 12 atakuwa ugenini katika Uwanja wa Nyamagana, Mwanza kucheza na Alliance Girls yenye pointi saba katika nafasi ya tano.Panama FC ambayo inashika nafasi ya nne ikiwa na pointi tisa itakuwa ugenini katika Uwanja wa Sheikh Abeid Kaluta Arusha kucheza na Tanzanite ambayo haina pointi licha ya kucheza michezo minne.Sisterz FC ya Kigoma yenye pointi saba itaialika Marsh ya Mwanza yenye pointi tano kwenye Uwanja wa Lake Tanganyika na Mapinduzi yenye pointi moja itacheza na Evergreen yenye pointi moja pia katika Uwanja wa Sabasaba Njombe.Ligi hii inayodhaminiwa na Serengeti Breweries inatarajia kuendelea Januari 16 katika viwanja vya miji tofauti.