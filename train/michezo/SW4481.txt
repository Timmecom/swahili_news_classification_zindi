 BODI ya Ligi imemfungia Kocha Mkuu wa Yanga Mwinyi Zahera kuiongoza timu yake katika mechi tatu za ligi hiyo.Kwa mujibu wa taarifa kutoka kwa Shirikisho la soka Tanzania, TFF kwa vyombo vya habari, maamuzi hayo yamefikiwa kwenye kikao cha Kamati ya Bodi ya Ligi Kuu ya Uendeshaji kilichokutana juzi.Taarifa hiyo imesema, kamati hiyo imemfungia Zahera kutokana na kutoa shutuma na kejeli kwa Bodi ya Ligi katika mkutano na waandishi wa habari baada ya mechi dhidi ya Ruvu Shooting ambapo Yanga ilifungwa bao 1-0.Kwa adhabu hiyo, Zahera atakosa kuiongoza timu yake kwenye mechi ya ugenini dhidi ya Mbeya City, Prisons na Polisi Tanzania.Aidha, kamati hiyo pia imempiga faini ya Sh laki tano kocha huyo kwa kuvaa mavazi yasiyo nadhifu na heshima katika mechi hiyo na kuipa Yanga onyo kwa kushindwa kuhakikisha kocha wake anakuwa nadhifu.Kamati hiyo pia imemfungia miezi mitatu mwamuzi msaidizi Janeth Balama kwa kushindwa kutafsiri sheria, hivyo kusababisha akatae bao halali lililofungwa na Ruvu Shooting katika mechi dhidi ya Yanga iliyochezwa Agosti 28 kwenye Uwanja wa Uhuru, Dar es Salaam.Aidha, Rungu hilo la Bodi la ligi limetua kwa Mkurugenzi wa Ruvu Shooting, Masau Bwire aliyetozwa faini ya Sh 200,000 kwa kuingia ndani ya uwanja (eneo la kuchezea) baada ya filimbi ya mwisho katika mechi hiyo, kinyume na Kanuni ya 14(10) ya Ligi Kuu kuhusu taratibu za mchezo.