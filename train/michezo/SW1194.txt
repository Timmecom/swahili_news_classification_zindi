 TIMU ya soka ya taifa ya vijana chini ya umri wa miaka 17, Serengeti Boys leo inarusha kete yake ya pili kwenye michuano ya Afrika kwa kumenyana na Uganda kwenye Uwanja wa Taifa Dar es Salaam.Mechi hiyo ya kundi A inatarajiwa kuwa ya vuta nikuvute kutokana na matokeo ya timu hizo katika mechi zilizopita ambapo zote zilipoteza. Wenyeji, Tanzania  Serengeti Boys  walipoteza mechi iliyopita kwa mabao 5-4 dhidi ya Nigeria huku wenzao wa Uganda wakipoteza kwa bao 1-0 dhidi ya Angola. Hivyo kila mmoja anahitaji ushindi ili kujiweka kwenye mazingira mazuri ya kufuzu nusu fainali na kukata tiketi ya kushiriki fainali za kombe la dunia kwa vijana wa umri huo. Wababe  wa kundi hilo, Nigeria na Angola watacheza mapema kabla ya Serengeti Boys haijacheza na Uganda. Ushindi ni muhimu kwa mechi ya jioni leo, kwani timu itakayofungwa itakuwa imejitoa kwenye mbio za kuwania taji hilo. Uganda ambao watakuwa wenyeji kwenye mchezo huo wataingia wakijivunia kiwango bora walichokionesha kwenye mchezo dhidi ya Angola lakini sana ubora wa kipa wake Jack Komakech ambaye alikuwa kikwazo kwa washambuliaji wa Angola.Nguvu kubwa ya Uganda ipo kwenye eneo la kiungo ambalo linamtegemea zaidi Kawooya Andrew na Abdilwahid Idd kwa ajili ya kuwalisha mipira washambuliaji wao Ibrahim Juma, Rogers Mugisha na Najibu Yiga ambao wana kasi ya ajabu wanapokuwa mbele ya lango. Kocha wa Serengeti Boys, Oscar Mirambo atakuwa na kazi ya kuwajenga kisaikolojia vijana wake ili kupata ushindi ambao utasaidia kuwarudisha mchezoni na kutimiza lengo la kufuzu fainali za Kombe la Dunia Brazil.Akizungumzia mchezo huo jana, Mirambo alisema amekiandaa kikosi chake vilivyo na amesharekebisha makosa yaliyojitokeza kwenye mchezo wa kwanza. Kitu ambacho atatakiwa kufanya ni kurekebisha safu yake ya ulinzi pamoja na kipa ambae alionyesha mapungufu makubwa hadi kupelekea kupoteza mchezo huo tena kwa idadi kubwa ya mabao.Safu ya ushambuliaji pamoja na kiungo imeonesha kuwa ni moto kutokana na kazi nzuri ya kufunga mabao mengi kadri ilivyopata nafasi hasa kupitia kwa washambuliaji wake Edmund John na Kelvin John ambao walionyesha siyo wakufanyiwa mzaha. Ushindani kwenye mchezo huo wa kufa au kupona unatarajiwa kuonekana kwenye eneo la ushambuliaji kwa timu zote mbili ambazo zinajivunia ubora waliokuwa nao kwenye eneo hilo wakati safu zao za ushambuliaji zikionekana kuwa na mapungufu mengi.Mbali na kusaka ushindi lakini Tanzania ndiyo inadeni kubwa kwani ilishafungwa mabao 3-1 kwenye michuano ya kusaka kufuzu fainali hizo kwenye uwanja huo wa taifa hivyo hiyo itakuwa ni nafasi pekee ya kulipa kisasi kwa kushinda mchezo huo wa leo.Timu zote mbili zimekuwa zikitumia mifumo tofauti Uganda wanatumia mfumo wa 4-4-2 wakicheza kwa kushambulia huku wakitumia mipira mirefu wakati Tanzania wanatumia mfumo wa 2-3-3-2 kwa kupiga pasi nyingi hadi kufika kwenye lango la mpinzani hivyo mchezo huo unatarajiwa kuwa na ushindani wa aina yake ingawa kwenye mapambano ya mmoja kwa mmoja Uganda inaonekana inaweza kushinda kutokana na maumbo makubwa waliyokuwa nayo wachezaji wao.