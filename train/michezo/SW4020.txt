 MAMBO yameanza kumnyookea mshambuliaji wa Tanzania anayekipiga Difaa El Jadida ya Morocco, Simon Msuva baada ya kuwepo taarifa za kuhitajika na timu za Ulaya kutokana na kuvutiwa na kiwango chake.Kwa mujibu wa Msuva ambaye jana aliichezea timu ya soka ya taifa, Taifa Stars dhidi ya Uganda mjini Kampala, alikiri kuwepo kwa taarifa hizo. Msuva aliyejiunga na Jadida msimu uliopita akitokea Y anga SC amefunguka kuwa taarifa hizo alipewa hivi karibuni na rais wa Jadida, Abdellatif Mouktarid ambaye alimueleza namna anavyopata usumbufu wa kuuliziwa juu ya hatma yake kutoka katika klabu za Ulaya.Ingawa Msuva hakueleza kila kitu kuhusu dili hizo kutokana na sababu mbalimbali, aliambiwa na rais huyo kwamba asiwe na wasiwasi, aendelee kupiga kazi kwani kati ya wachezaji wa timu hiyo ambao njia zimeanza kufunguka ni pamoja na yeye. Mimi nilikuwa sifahamu chochote kwa sababu hakuna ofa iliyokuja moja kwa moja mezani kwangu au kuambiwa chochote na uongozi, lakini hivi karibuni nilipata muda wa kukaa na rais wa timu wakati tunatoka Congo kucheza na TP Mazembe ndipo akaanza kunieleza mambo yalivyo. Huwa sipati muda wa kuzungumza naye ingawa huwa anahudhuria mazoezini na tukiwa tunakula chakula lakini siku hiyo akaja akanieleza kuhusu kuteuliwa kwenye kikosi cha mwezi uliopita cha Caf katika michuano ya klabu bingwa. Na ndiyo akaanza kunieleza kuhusu kiwango changu kwamba kipo juu zaidi ya wengi na hata kikiteremka bado kinakuwa katika kiwango kilekile kwa hiyo akaniambia kuna timu kutoka Ulaya zimeanza kumsumbua kuhusu mimi (Msuva), akaniambia kama mambo yataenda sawa basi nitacheza Ulaya muda si mrefu. Hakuniambia ni timu gani kwa sababu nilimuelewa kwamba hakutaka kunichanganya, anataka akili yangu iendelee kubaki kuipambania timu kwa sababu anataka nifanye kazi ili akiniuza aniuze kwa hela nzuri,  alisema Msuva.Msuva ameonekana moto wa kuotea mbali katika msimu wake wa kwanza tu kwa timu hiyo hasa baada ya kocha wake, Abderrahim Taleb kumhamisha kutoka winga mpaka mshambuliaji wa kati na kufunga mabao matano katika michuano ya Caf huku akimaliza ligi kwa kufunga mabao 11.Endapo Msuva atafanikiwa kutua Ulaya, atakuwa Mtanzania wa pili katika kikosi cha Stars anayekipiga katika bara hilo baada ya Mbwana Samatta anayeichezea G enk ya Ubelgiji inayoshiriki Ligi ya Europa.