 KIUNGO mchezeshaji wa Yanga Haruna Moshi Boban amesema wanapambana kuwapa furaha mashabiki wao kwani wanawaunga mkono kwa kila hali. Boban aliyejiunga na Yanga wakati wa dirisha dogo akitokea African Lyon alimaliza dakika zote 90 kwenye ushindi wa Yanga wa mabao 2-1 dhidi ya Mbeya City kwenye mchezo mkali uliopigwa Uwanja wa Sokoine, jijini Mbeya Jumamasi.Katika mchezo huo Boban alipangwa kucheza nafasi ya kiungo cha juu akishirikiana na kiungo Feisal Salumn Fei Toto  aliyepangwa kucheza kiungo cha ukabaji na Ibrahim Ajib akipangwa kutokea pembeni sambamba na Mrisho Ngassa huku Heritier Makambo na Amis Tambwe wakicheza kama washambuliaji.Katika mchezo huo mabao ya Yanga yalifungwa na mshambuliaji Heritier Makambo dakika ya 16 na 41 wakati lile la Mbeya City lilifungwa na Iddi Selemani dakika ya 23. Baada ya ushindi huo ulioendelea kuiweka Yanga kileleni mwa msimamo wa ligi kwa tofauti ya pointi 10 dhidi ya Azam inayoshika nafasi ya pili Haruna Moshi ambae pia amewahi kutamba na klabu ya Simba kwenye miaka ya nyuma alisema wanapambana kuwafurahisha mashabiki wao. Mashabiki wa Yanga wameungana pamoja kuishangilia timu yao, lakini pia wanatuunga mkono sisi wachezaji, sasa sisi hatuna cha kuwalipa zaidi ya kupambana na kupata matokeo,  alisema Moshi maarufu kama Boban akilinganishwa na kiungo wa zamani wa Red Star Belgrade na AC Milan ya Italia Vnomir Boban.Boban alisema walicheza kwa maelekezo ya kocha wao Mwinyi Zahera na muhimu ilikuwa kupata matokeo yatakayowafanya waendelee kuongoza ligi. Katika mchezo mwingine wapinzani wa Yanga Simba waliibuka na ushindi wa mabao 3-0 dhidi ya Singida United na kufikisha pointi 33 katika mechi 14 walizocheza wakizidiwa michezo mitatu na Yanga na Azam.