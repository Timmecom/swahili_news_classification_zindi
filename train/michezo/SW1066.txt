 ALIYEWAHI kuwa kocha wa timu ya Yanga, Hans Van Dar Pluijm amewashauri wanachama wa timu hiyo kama wanataka kupata safu nzuri ya uongozi, basi wajikite kwa kuangalia wagombea wenye sera nzuri.Pluijm aliyewahi kuifundisha timu hiyo kwa mafanikio makubwa ikiwemo kutwaa taji la Ligi Kuu Tanzania Bara ametoa kauli hiyo ikiwa ni siku mbili tangu wagombea hao kuanza kuzindua kampeni kwa kupita kwenye matawi tofauti kuomba ridhaa kwa wanachama kuwachagua kwenye nafasi mbalimbali wanazoomba.Alisema pamoja na kuangalia sera nzuri, lakini lazima waangalie utayari wa kiongozi kama kweli atatekeleza yale anayoahidi ili kuepuka mtego unaofanywa na wagombea wengi kulaghai watu. Nimeifundisha Yanga kwa miaka kadhaa lakini nilichokigundua kuna changamoto kwenye suala la uongozi hivyo kama wanachama wana jukumu la kutengeneza uongozi bora utakaosaidia kuendelea kutamba kwenye ligi ya ndani na michuano ya kimataifa,   alisema Pluijm. Uchaguzi Mkuu wa Yanga utafanyika Mei 5 jijini Dar es Salaam.