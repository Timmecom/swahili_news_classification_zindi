 MESUT Ozil ni mchezaji muhimu sana kwenye kikosi cha Arsenal na hakuna wa kumlinganisha naye kwa wachezaji wanaocheza nafasi yake kwenye kikosi cha washika bunduki hao.Bado anaonekana kutoendana sana na mfumo wa kocha Unai Emery, lakini hakuna namna zaidi ya kocha huyo wa zamani kujitahidi kupata kile ambacho Ozil anaweza kumpa na ambacho wengine hawana uwezo huo. Inaelezwa Emery, kocha wa zamani wa Sevilla na Paris Saint-Germain anataka kumuona kiungo huyo kutoka Ujerumani akihusika zaidi katika kukaba na kuisaidia timu kupata matokeo, mfumo ambao unaelekea kumshinda Ozil.Alimuweka kando kwenye mchezo wa kombe la Carabao dhidi ya wapinzani wao wakubwa Tottenham Hotspurs ambapo Arsenal ilifungwa mabao 2-0 kwa kile alichokuja kueleza baadae kuwa ilikuwa ni kwa sababu za kimbinu, aliona Ozil asingetosha mahitaji ya mchezo huo. Kitendo hicho kilizusha hasira kwa baadhi ya mashabiki wa klabu hiyo kwenye mitandao ya kijamii ambao wanaona kocha huyo kutoka Hispania hamtendei haki Ozil na kwamba timu bila yake inakosa ubunifu kwenye eneo la ushambuliaji.Henrik Mikhitaryan, Alex Iwobi na nyota wengine wote wanaocheza nafasi moja na Ozil hawana ubunifu wa kuitengenezea Arsenal nafasi za mabao, lakini pia hawana utulivu wa kukaa na mpira na kuituliza timu wakati wanashambulia kama ambavyo Ozil anafanya. Alirejea kwenye kikosi cha kwanza kwenye ushindi wa Arsenal wa mabao 3-1 ambapo alihusika kwenye mabao mawili yaliyofungwa na Pierre Emerick Aubameyang na lile lililofungwa na kiungo wa kimataifa wa Nigeria Alex Iwobi.Katika mchezo huo, Mesut Ozil alivaa kitambaa cha unahodha cha timu hiyo ambapo mbali na kuhusika na mabao haya mawili lakini pia alipiga mpira mkubwa na kusababisha kupata sifa nyingi kutoka kwa vyombo vya habari vya England na wachambuzi. Unai Emery anamhitaji Ozil, anapaswa kuelewa namna ya kumbadilisha Ozil ili nyota huyo awe na mchango ule anaotaka kwenye kikosi chake. Ni mchezaji wa kipekee na hakuna wachezaji wengi wa aina yake katika dunia ya leo.Philip Lahm ambae aliwahi kucheza na Ozil kwenye timu ya taifa ya Ujerumani aliwahi kusema kuwa Ozil ni kiungo mwenye akili kuliko viungo wote katika bara la Ulaya, lakini kocha Jose Mourinho alisema hakuna nakala ya Ozil hata ile mbaya. Sifa hizo na nyingine nyingi zinathibitisha ubora wa kipekee aliyonao kiungo huyo mwenye asili ya Uturuki ambapo Unai Emery anatakiwa kujua namna gani ya kumtumia na kupata ubora wake.Mesut Ozil anaweza asiwe mzuri sana kwenye kukaba lakini ana ubora mkubwa ambao hata wachezaji wenye ubora wa kukaba hawana uwezo wa kufanya kile Ozil anaweza kukifanya kwa Arsenal. Ozil kama walivyo viungo wengi wachezeshaji duniani wanatakiwa kuzungukwa na viungo wenye uwezo mkubwa wa kukaba ndivyo unaweza kupata ubora wake.Kwenye kikosi cha Arsenal, Ozil anaonesha kiwango bora na kukupa kile ambacho wachezaji wengine kwenye kikosi cha timu hiyo wanashindwa kukupa kama akipangwa sambamba na kiungo Lucas Torreira wa Uruguay. Mechi nyingi Ozil alizopangwa kucheza na Lucas Torreira kwenye kiungo huku kwenye kiungo cha juu akicheza Granit Xhaka, Arsenal imekuwa ikicheza soka la hali ya juu na Ozil amekuwa akitoa mchango muhimu mfano kwenye ushindi wa mabao 5-1 dhidi ya Leicester.Kumbe pamoja na mapungufu yake kwenye ukabaji Ozil akichezeshwa na viungo sahihi wenye uwezo mkubwa wa kukaba, anakupa mara mbili zaidi ya kile anachokupa. Hakuna sababu ya kocha Unai Emery kuhangaika na sifa moja tu ambayo Mesut Ozil anakosa na kuacha sifa nyingi ambazo kiungo huyo mchezeshaji anazo; kama anakuwa bora zaidi ukimpanga na Lucas Torreira basi anatakiwa kufanya hivyo sio kumuweka benchi.