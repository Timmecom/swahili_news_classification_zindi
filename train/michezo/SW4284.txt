 MAAFANDE wa timu ya Kikosi cha Valantia (KVZ) na KMKM juzi walitoka kidedea baada ya kushinda katika michezo yao iliyochezwa kwenye viwanja tofauti hapa.KVZ ambayo ushindi huo unazidi kuiimarisha kileleni mwa msimamo wa Ligi Kuu ya Zanzibar ikiwa na pointi 47 ilishuka katika dimba la Mao Tse Tung na kuifunga Kizimbani mabao 5-1 wakati KMKM ilicheza kwenye Uwanja wa Gombani na kushinda mabao 6-0 dhidi ya Opec.KVZ katika mchezo huo mabao yake matatu yalifungwa na Ayoub Kassim dakika za 31, 42 na 73, Abdul-Yussuf Ramadhan dakika ya 40 na Amour Bakar dakika ya 81 wakati bao la kufutia machozi la Kizimbani liliwekwa kimiani na Hussein Bakar katika dakika ya 84.Katika Uwanja wa Amaan, maafande wa timu ya Mafunzo walitoka sare ya kufungana bao 1-1 na timu ya Chipukizi, ambao Chipukizi ndio walikuwa wa kwanza kupata bao dakika ya 20 kupitia kwa mchezaji wake, Abdulmalik Zakaria na kusawazishwa katika dakika ya 74 na Ali Othman Mmanga.Aidha, katika Uwanja wa Gombani majira ya saa 8:00 mchana kulikuwa na mchezo kati ya Polisi na Mwenge mchezo, ambao ulimalizika kwa timu hizo kutoka sare ya kufungana 1-1.Huko katika Uwanja wa Finya watoto wa Abdul-Satar, timu ya Mlandege walijifuta machungu yao kwa maafande wa JWTZ wa timu ya Hard Rock kwa kuwafunga mabao 2-1.Ligi hiyo inatarajiwa kuendelea tena Jumamosi ijayo wakati mechi tano zitachezwa, ambapo mechi tatu zitachezwa katika Kisiwa cha Pemba na mbili Unguja.