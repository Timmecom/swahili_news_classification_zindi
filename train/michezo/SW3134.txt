 WANACHAMA na mashabiki wa timu ya Yanga Visiwani Zanzibar na Tanzania kwa ujumla wametakiwa kuungana na kufanya kazi kwa pamoja ili kuirejeshea hadhi yake timu hiyo.Mwito huo umetolewa jana na Waziri wa Nchi, Ofisi ya Rais, Tawala za Mikoa na Idara Maalumu za SMZ, Haji Omar Kheri alipokuwa akifungua mkutano wa siku moja wa wanachama wa matawi ya Yanga visiwani hapa uliofanyika katika ukumbi wa judo. Alisema lengo la mkutano huo ni kukutana na kujadili maslahi na mafanikio ya timu yao sambamba na kujadili changamoto zinazoikabili timu yao ili kuweza kuzipatia ufumbuzi. Hivyo alisema kuwa umoja na mshikamano watakaouonesha baina yao ndio silaha kuu ya kuifanya Yanga inarejea katika heshima yake ya zamani. Sambamba na hilo aliwataka kuungana na kuhakikisha Yanga inapokuja Zanzibar ionekane ni ya wana Yanga wote na sio kutokea mtu mmoja na kuifanya kuwa ndio yake. Ni aibu kubwa sana Yanga kuingia Zanzibar kuiona inakuja ugenini kwa jinsi ilivyo itakapokuja Yanga onesheni mshikamano wenu kama ambavyo mumeonesha leo kwa kuitembelea na sio kusema kwamba anatokea mtu mmoja anaifanya ni ya kwake , alisema. Hivyo alisema ni lazima wawe kitu kimoja na wajipange kuhakikisha kwamba Yanga inakuwa na heshima yake na kuepusha migogoro isiyokuwa ya lazima kwa maslahi ya timu yao. Kheri alifahamisha kwamba kama kuna wakati wa kutakwa warudi na kuwa ni kitu kimoja ni huu, wao wawe kitu kimoja na wasionekane kwamba wanaipenda Yanga kwa sababu ya kuchukua madaraka, fedha maslahi yao binafsi bali iwe kwa maslahi ya Yanga.  Sisi si yatima tunapo pa kuanzia, tuanze kwa maslahi ya Yanga, ukisema Young African ni kwa sababu ya watanzania wote, turudi huko na tuiimarishe umoja wetu , alisema. Mapema Katibu wa matawi ya Yanga Zanzibar, Said Omar Mohammed amesema kuwa mkutano huo ni wa historia kufanyika visiwani hapa na unashirikisha wanachama na wapenzi wote wa Yanga visiwani hapa. Alisema kuwa jumla ya mada nne zitajadiliwa kupitia mkutano huo ikiwemo hali ya uchumi wa klabu yao, fedha, uwekezaji na kuwepo kwa mashindano ya Karume CUP ambaye ndiye muhasisi wa klabu hiyo.