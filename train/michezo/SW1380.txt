 NAIBU Waziri Ofisi ya Waziri Mkuu, Sera, Bunge, Kazi, Vijana, Ajira na wenye Ulemavu, Stella Ikupa amesema alichokipenda katika matembezi yake kwenye maonesho ya Utamaduni ya Jamafest ni kuona namna wasanii wenye ulemavu wakionesha ubunifu wao wa kutumia vifuu vya nazi kutengeneza pochi.Ikupa alitembelea maonesho hayo kwenye Uwanja wa Taifa jijini Dar es Salaam jana na kuwaunga mkono baadhi akisema amevutiwa na vitu vingi wanavyotengeneza akitolea mfano wa pochi hiyo sambamba na viti vilivyotengenezwa kwa kutumia vifuniko vya maji. Nimefurahi kupata fursa ya kuja kwenye maonesho, nimeona wasanii wenye ulemavu wamefanya kazi nzuri zenye ubora natoa mwito kwa Watanzania kujitokeza kwa wingi kuwaunga mkono kwa kuthamini vya kwetu,  alisema. Mmoja wa walemavu wa ngozi, Hadija alisema,  pamoja na ulemavu tulionao, tumekuwa tukifanya shughuli za mikono ili kujikwamua kiuchumi . Alisema yeye licha ya kwamba ni mwanafunzi wa shahada ya pili kutoka Chuo cha Ustawi wa Jamii, ame- kuwa akitengeneza mapambo mbalimbali kama hereni, cheni, bangili na vitu vingine vya sanaa za mikono.Naye Boniface Kiyenze ambaye ni mlemavu wa macho alisema amekuwa akitengeneza fenicha kwa ubunifu wa kutumia vifuniko vya maji na watu wamekuwa wakivinunua na kuvifurahia.Katika hatua nyingine, Waziri huyo ameomba wadau mbalimbali kuzisaidia timu za michezo za wenye ulemavu ili ziweze kufanya vizuri katika mashindano ya kimataifa. Hivi karibuni Rais John Magufuli aliisaidia timu ya taifa ya soka ya watu wenye ulemavu  Tembo Warriors  kiasi cha Sh milioni 10 kwa ajili ya kwenda Angola kushiriki Mashindano ya Afrika.