 NYOTA wa muziki nchini jana walijitokeza kwenye viwanja vya Karimjee, Dar es Salaam kutoa heshima za mwisho kwa Mkurugenzi wa Vipindi na Uzalishaji Clouds Media Group, Rugemalila Mutahaba (48) aliyefariki dunia mapema wiki hii.Baadhi yao walitoa burudani, risala na wengine wakimzungumzia namna walivyofanya naye kazi enzi za uhai wake na kuwasaidia katika kuendesha gudurumu la maisha.Miongoni mwa wasanii walioshindwa kuzungumza na kuzimia kutokana na majonzi ni Elias Barnaba ambaye alikumbuka wema aliotendewa na marehemu Ruge na baadaye kushindwa kuzungumza kabisa na kutolewa jukwaani. Ruge alikuwa kama Baba na Mama yangu kwani ilifikia hatua kuingia hata katika matatizo yangu yasiyomuhusu, alinitetea pia katika muziki wangu kwa kukubali kipaji changu tangu mwanzo naanza kujiunga na kituo cha sanaa cha THT, amesema. Ruge akinywa fanta akibakiza nusu ujue mimi ndio nainywa, akila kipande cha kuku kidari robo akibakiza ujue nakula mimi  wasanii wengi wa THT  wametoka kwenye familia za hali ya chini kwa hiyo wote baba yetu alikuwa Ruge,  amesema Barnaba.Ukiachilia mbali Barnaba, msanii nyota wa kike Faustina Charles  Nandy  alipewa nafasi ya kutumbuiza wimbo wa dini aliokuwa anaupenda marehemu unaofahamika kama Nikumbushe lakini alishindwa kumaliza.Wimbo huo Nandy aliwahi kuimba katika moja ya matamasha yaliyoandaliwa na marehemu ikiwa ni kopi ya msanii wa muziki wa injili Angel Bernard.Nandy alishindwa kuimba wimbo huo na kuanza kulia hali iliyosababisha mtoto mkubwa wa marehemu Ruge, Mwachi kwenda kumtoa jukwaani.Pia, Mbunge wa jimbo la Mikumi na msanii mkongwe wa muziki wa bongo fleva Joseph Haule  Prefesa Jay  alisema Ruge alipousikia wimbo wake wa Chemsha Bongo aliutabiria kuwa unaweza kufanya mapinduzi makubwa ya muziki nchini. Nakumbuka Ruge alipousikia wimbo huu aliniambia utafanya mapinduzi kuanzia kwa wazee, vijana na kweli ulikuja ukafanya vizuri kwenye moja ya tamasha waliloandaa ambapo uliweka rekodi ya kujitokeza watu wengi, alisema.Alisema wimbo huo ulifanya vizuri kiasi cha kuwavutia vijana wengi kujitokeza na kufanya muziki. Kwa upande wake, Nickson Simon  Niki wa Pili  alisema alianzisha fursa na kuzunguka nchi nzima na kuzungumza na vijana ana kwa ana. Alisema alifanya semina 92 mikoa 16 kwa miaka 16 na kutoa mawazo ya kileo yanayoweza kuishi zaidi ya miaka 150.Msiba huo licha ya simanzi kwa familia na watu wa karibu na marehemu, ni kama uliendeshwa kiburudani kwani kundi la THT lilitumbuiza nyimbo za kumuenzi na kutambua kazi kubwa aliyofanya kwao.Kundi hilo liliongozwa na wasanii maarufu akiwemo Lina Sanga, Lameck Dito, Recho Haule, Barnaba, Nandy, Mwasiti Almasi, Amini, Mataluma na wengine wengi.Wasanii kibao waliojitokeza kutoa heshima za mwisho wakiwemo kundi la Wasafi likiongozwa na Meneja wao Babu Tale, Rajabu Abdul  Harmonize , Raymond Mwakyusa  Rayvanny  Romy Jons na kiongozi wao Diamond Platnumz aliyekuwa  akipigiwa  kelele na wadau kadhaa nchini kumtaka kuhudhuria msibani.Wengine waliojitokeza ni Hamad Seneda  Madee , Fareed Kubanda  Fid Q  Abubakar Chande  Dogo Janja , wasanii wa injili kama Flora Mbasha, Christina Shusho, Goodluck Gozbet, waigizaji Elizabeth Michael  Lulu  Shamsa Ford,na wengine kibao. Ruge anatarajiwa kusafirishwa leo kuelekea kwao Bukoba, Kagera kwa maziko yanayotarajiwa kufanyika kesho.