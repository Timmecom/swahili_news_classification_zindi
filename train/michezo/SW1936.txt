 TIMU ya Tanzania itakayoshiriki michezo ya 12 ya Afrika itakayofanyika Rabat, Morocco kuanzia Agosti 16-30 itakabidhiwa bendera ya taifa Agosti 13, imeelezwa.Kaimu Katibu Mkuu wa Baraza la Michezo la Taifa (BMT), Neema Msitha amesema Dar es Salaam kuwa, timu hiyo itaagwa siku hiyo katika ukumbi utakaotangazwa baadaye.Timu hiyo ambayo mkuu wake wa msafara atakuwa Kaimu Katibu Mkuu wa zamani wa BMT, Alex Nkeyenge, inatarajia kuondoka nchini Agosti 14 kwenda Morocco tayari kwa michezo hiyo.Tanzania katika michezo hiyo itashirikisha timu ya riadha na judo, ambayo itakuwa na jumla ya wachezaji tisa, sita wanariadha na watatu wachezaji judo.Katibu Mkuu wa Chama cha Judo Tanzania (Jata) na Kocha Mkuu wa timu hiyo, Innocent Malya alisema jana kuwa timu yao itakuwa na wachezaji watatu, ambao ni Anangisye Fwele (kilo 73), Abdulab Alawi (kilo 66) na Hamis Hussein Ali (kilo 90).Wakati Katibu Mkuu wa Riadha Tanzania (RT), Wilhelm Gidabuday aliwataja wanariadha watakaoshiriki michezo hiyo kuwa ni Gabriel Geay, Natalia Elisante, Sarah Ramadhani, Ally Khamisi Gulam, Regina Deogratius, na Benjamin Kulwa wakati kocha ni Mwinga Mwanjala.Gidabuday amesema kuwa walipeleka BMT majina 15, lakini anashangazwa sasa wanapeleka Morocco timu ya wanariadha sita tu.Tanzania ilitwaa medali ya kwanza ya michezo hiyo ya Afrika mwaka 1969 ilipofanyikia Congo Brazzaville, ambayo ililetwa na Theresia Dismas katika mchezo wa kurusha mkuki.