 WAKONGWE wa soka visiwani Zanzibar, timu ya Malindi wamefanikiwa kutwaa ubingwa wa michuano ya Kombe la FA baada ya kuifunga timu ya Jeshi la Kujenga Uchumi (JKU) kwa penalti 4-2.Mchezo huo wa fainali ulichezwa juzi Uwanja wa Amaan na kushuhudiwa na mashabiki kiasi waliofika uwanjani hapo, ambapo miamba hiyo ililazimika kupigiana penalti hizo baada ya kumaliza dakika 120 pasipo kufungana.Bingwa huyo ataiwakilisha Zanzibar katika mashindano ya Kombe la Shirikisho, ambapo kwa muda wa miaka 24 haijapata nafasi hiyo ya kuiwakilisha Zanzibar kwenye michuano ya kimataifa, KMKM ikiwa ni bingwa wa Zanzibar ambao watashiriki Ligi ya Mabingwa wa Afrika.Katika mchezo huo wa fainali mgeni rasmi alikuwa Katibu Mkuu wa Wizara ya Vijana, Sanaa, Utamaduni na Michezo, Omar Hassan Kingi, ambaye alikabidhi zawadi kwa bingwa huyo.Timu hizo zilikuwa na ushindani hali iliyopelekea kufika kumaliza dakika zote 90 bila ya kufungana na kuongezwa dakika 30 za nyongeza, ambazo nazo hazikuweza kutoa mshindi.Mwamuzi wa mchezo huo alikuwa Rashid Farahani ambaye aliumudu mchezo huo akisaidiwa na msaidizi namba moja, Khamis Junedi na Ali Kihonda, huku mezani akiwepo Nassir Msomali.Timu hizo ziliendelea katika kipindi cha pili kushambuliana na washambuliaji wa pande zote mbili kukosa magoli mengi ya wazi kutokana na kutokuwa makini katika umaliziaji wao.Malindi iliyokuwa chini ya kocha Ahmed Saleh Machupa ilicheza huku ikiwa na majeruhi zaidi ya 10 hali iliyoonekana kucheza pasipo na kiwango chake kilichotarajiwa.Bingwa amekabidhiwa Kombe pamoja na medali, huku kukiwa na zawadi za tuzo ya heshima, ambayo ilikwenda kwa aliyekuwa Rais wa Chama cha Soka cha Zanzibar, ZFA, Ali Fereji Tamimu na zawadi ya kocha bora ikienda kwa Ame Msim wa KMKM.