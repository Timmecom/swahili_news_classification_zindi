 TIMU ya soka ya Taifa, Taifa Stars sasa ina kazi nzito ya kupindua matokeo katika mechi ya marudiano dhidi ya Sudan baada ya jana kufungwa bao 1-0 kwenye Uwanja wa Taifa Dar es Salaam. Mechi hiyo ya kuwania kufuzu fainali za kombe la mataifa Afrika kwa wachezaji wa ndani, Chan ilikuwa ya vuta nikuvute na Stars itabidi ijilaumu kwani ilikuwa vizuri zaidi kipindi cha kwanza lakini ikashindwa kutumia nafasi ilizopata. Stars ilifanya mashambulizi kadhaa katika lango la Sudan, lakini umaliziaji ulikuwa mbovu kwa ama washambuliaji kutokuwa makini kulenga lango ama kupokwa mpira na wapinzani. Shaaban Nado alikosa bao dakika ya 17 na 18 akiwa ametengenezewa pasi safi na Mzamiru Yassin lakini lakini akashindwa kumalizia huku kipa wa Sudan akiwa hayupo langoni mwake. Sudan ilikianza kipindi cha pili kwa kasi na kupata bao dakika ya 62 kupitia kwa mchezaji wake Ahmed Adam kwa mkwaju hafifu baada ya kutokea piga nikupige langoni mwa Stars.Matokeo hayo yanaiweka Stars pabaya kwani sasa ugenini itabidi apate ushindi kuanzia mabao mawili ili kujiweka sawa, ikitokea ameshinda bao moja, basi watapigiana matuta. Mshindi wa mechi hiyo atafuzu fainali za Chan mwakani zitakazofanyika Cameroon.