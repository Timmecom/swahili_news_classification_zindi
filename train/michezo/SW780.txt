 Nyota wa muziki wa kizazi kipya nchini, Kundi la Navy Kenzo linaloongozwa na Emmanuel Mkono  Nahreel na Haika pamoja na rapa, Joh Makini walifunika kwa kuwakosha watu juzi usiku kwenye Tamasha la Utamaduni la Afrika Mashariki (JAMAFEST).Katika tamasha hilo linaloendelea kwenye Uwanja wa Taifa jijini Dar es Salaam, wengi walipanda jukwaani kutumbuiza lakini walioongoza kwa kushangiliwa zaidi ni hao ikionesha dhahiri kundi kubwa la vijana lililohudhuria lilivutiwa zaidi na muziki wao.Ukizungumzia upande wa Bongo Fleva, Kundi la Navy Kenzo lilikuwa ndio la kwanza kupanda jukwaani na kuwanyanyua baadhi ya watu waliokuwa wamekaa mbali na kusogea karibu wakionekana kuimba na kucheza na hata walipomaliza bado watu walitamani aendelee kubaki kuwapa burudani.Alifuata Joh Makini na muziki wa kufoka huku vijana wengi na hata wamama waliokuwepo wakionekana kufurahia burudani aliyotoa kuonesha namna anavyokubalika. Ukiachilia mbali msanii huyo, Juma Jux alipanda jukwaani na kuimba kidogo kisha kumtambulisha mpenzi wake mpya Mchina ambaye amekuwa akizunguka naye, hali iliyowavutia mashabiki wengi waliokuwepo na kuanza kuimba shemeji, shemeji, shemeji na kisha kuanza kuimba muziki wake wa taratibu.Wengine waliotumbuiza ni pamoja na kwaya ya Kinondoni Revival, Kundi la Utamaduni Zanzibar, Kundi la Utamaduni Arusha, Bendi ya muziki kutoka Rwanda na vikundi mbalimbali kutoka Burundi, Rwanda, Uganda na Kenya, ambavyo vilitumbuiza katika tamasha hilo la tatu kufanyika baada ya mengine kufanyika Uganda na Rwanda.