 MABINGWA watetezi wa Ligi Kuu ya Tanzania Bara, Simba jana waliendeleza wimbi la ushindi baada ya kuifunga timu ya KMC mabao 2-1, katika mchezo mkali uliopigwa kwenye Uwanja wa CCM Kirumba, Mwanza.Ushindi huo umeipandisha Simba hadi nafasi ya pili kwenye msimamo ikifikisha pointi 66 na kuishusha Azam FC hadi nafasi ya tatu ikizidiwa kwa idadi ya mabao ya kufunga. Azam ilikaa katika nafasi hiyo ya pili kwa muda mrefu, lakini jana haikushuka dimbani hadi Jumatatu itakapocheza dhidi ya Yanga Uwanja wa Uhuru Dar es Salaam.Katika mchezo huo mabao ya Simba yalifungwa na Emmanuel Okwi na John Bocco, wakati Hassan Kabunda, ndiye aliyeifungia KMC bao pekee la kufutia machozi.Hadi mapumziko Simba walikuwa mbele kwa bao moja lililofungwa na Okwi dakika ya 22, baada ya kumalizia kazi nzuri ya kiungo Cletus Chama aliyepiga mpira mrefu na kumkuta mfungaji akiwa ndani ya eneo la hatari la KMC.Katika mchezo huo mshambuliaji wa Simba, Meddie Kagere alikosa mkwaju wa penalti dakika ya 61 baada ya mlinzi wa KMC kuushika mpira uliopigwa na Okwi ndani ya eneo la hatari la KMC, na kipa Jonathan Nahimana, aliweza kudaka mpira huo. Mwamuzi wa mchezo huo Abdallah Kambuzi wa Shinyanga aliingia lawamani na wachezaji wa KMC baada ya Okwi kuushika mpira uliopigwa na Kabunda, ndani ya eneo la hatari la timu yake, lakini mwamuzi huyo hakutoa adhabu yoyote, jambo ambalo lililalamikiwa na kocha Ettiene Ndayragije. Simba walipata penalti tena ambayo John Bocco alifunga bao lililoiwezesha Simba kuondoka na pointi tatu muhimu.