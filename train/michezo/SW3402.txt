 VIONGOZI wa klabu ya Gor Mahia wamelaumu baada ya waandaaji wa Ligi Kuu ya Kenya ya SportPesa 2018-2019 kuwaandalia sherehe za ubingwa katika mchezo wa ugenini, imeelezwa.Kwa mujibu wa taarifa hizo, Gor Mahia wenyewe walitaka wakabidhiwe kombe katika mchezo wao utakaofanyikia kwenye uwanja wao wa nyumbani, lakini badala yake kombe hilo walikabidhiwa kwenye Uwanja wa Kenyatta mjini Machakos. Timu hiyo ilikabidhiwa taji lake msimu huu, huku mchezo mmoja ukiwa haujachezwa, na hilo ni taji lao la 18 ikiwa ni rekodi ya kulitwaa taji hilo mara nyingi.Gor walishangazwa na sherehe hizo zilivyoandaliwa, wakisema kuwa zingeweza kuwa nzuri zaidi endapo wangekubaliwa kufanya wanavyotaka wao. Wao walitaka kukabidhiwa taji katika mchezo wao wa mwisho. Ofisa Mtendaji Mkuu wa klabu hiyo, Lordvick Aduda alisema juzi kuwa mpango wao wa awali ulikuwa sherehe hiyo kufanywa Kisumu Jumatano wakati wa mchezo wa mwisho wa nyumbani dhidi ya Mathare United. Tulitaka taji tukabidhiwe katika mchezo wetu wa nyumbani (kwani ule dhidi ya Posta Rangers) haukuwa wetu, na tulishindwa kushangilia sana, na matokeo kama ulivyoona.  Tuliwaomba mapema SportPesa na waandaaji wa Ligi Kuu ya Kenya, watukabidhi kombe wakati wa mchezo wetu dhidi ya Mathare United, lakini ombi letu lilitupiliwa mbali dakika za mwisho kwa sababu wadhamini (SportPesa) walikuwa tayari wameshafanya maandalizi huko Machakos. Endapo sherehe za kukabidhiwa kombe zingefanyikia Kisumu, bila shaka tungekuwa katika uwanja wetu wa nyumbani na mashabiki wetu wengi wangehudhuria.  Viongozi wa Shirikisho la Soka la Kenya (FKF) ambao waliongozwa na rais wao Nick Mwendwa walipuuza tukio hilo, huku vyanzo vikisema kuwa hawakupewa mwaliko. Rais wa FKF na msemaji wa shirikisho hilo, Barry Otieno hawakupatikana kutoa maelezo yao.