 TANZANIA imepanda kwa nafasi sita katika ubora wa viwango vya Fifa vilivyotolewa jana. Kwa mujibu wa viwango hivyo vilivyo kwenye tovuti rasmi ya Fifa, Tanzania imepaa kutoka nafasi ya 137 iliyokuwa mwezi uliopita mpaka nafasi ya 131.Kupanda kwenye viwango hivyo kumetokana na timu ya taifa, Taifa Stars kufuzu fainali za Kombe la la Mataifa Afrika  Afcon  zinazotarajiwa kufanyika Misri Juni mwaka huu. Stars ilifuzu fainali hizo kwa ushindi wa mabao 3-0 dhidi ya Uganda, ikiwa ni kwa mara ya kwanza kufuzu baada ya miaka 39.Mambo yameonekana kuzinyookea timu za ukanda wa Afrika Mashariki safari hii kwani Burundi nayo imepanda kwa nafasi mbili kutoka 136 hadi 134 huku Uganda ambayo kwa kawaida ndio huwa inaongoza kwa viwango kwa ukanda wa Afrika Mashariki ikishuka kwa nafasi mbili kutoka ya 76 hadi ya 78. Kushuka kwa Uganda kumetokana na kufungwa mechi ya mwisho ya kufuzu Afcon na Taifa Stars ambapo ilifungwa 3-0, hata hivyo Uganda ilicheza mechi hiyo kukamilisha ratiba kwani tayari ilishafuzu mapema. Kenya, imeshuka pia kwa nafasi mbili.Timu ya taifa ya Kenya  Harambee Stars  imeshuka nafasi mbili kutoka 106 hadi 108 huku Rwanda ikishika nafasi ya 138 na Sudan Kusini ni ya 167. Nchi za Afrika ambazo zipo kwenye 50 bora ni Senegal (23) Tunisia (28), Nigeria (42), Morocco (45), Congo DR (46) na Ghana (49). Ubelgiji inaongoza kwa ubora duniani ikifuatiwa na mabingwa wa kombe la dunia Ufaransa, Brazil, England, Croatia, Uruguay, Ureno, Uswisi, Hispania na Denmark.