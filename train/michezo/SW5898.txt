 MABINGWA wa Ligi Kuu Bara, Simba, leo inatupa karata yake nyingine katika mchezo wa pili wa ligi hiyo dhidi ya Mbeya City, utakaopigwa katika Uwanja wa Taifa Dar es Salaam.Simba inashuka dimbani ikiwa na kumbukumbu nzuri ya ushindi wa bao 1-0 walioupata katika mchezo wa kwanza dhidi ya Tanzania Prisons.Mabingwa hao watetezi wataendelea kuwatumia baadhi ya nyota wake, ambao wameonesha kuanza vyema ligi hiyo akiwemo Meddie Kagere aliyefunga bao la ushindi katika mchezo wa huo.Kwa mujibu wa taarifa kutoka kwa Kocha Mkuu wa timu hiyo Mbelgiji Patrick Aussems, amesema mshambuliaji, Emmanuel Okwi na Mzamiru Yassin ambaye hajapona vizuri huenda wakaukosa mchezo huo kwa sababu ya majeraha waliyoyapata dhidi ya Mtibwa Sugar katika mchezo wa Ngao ya Jamii.Kwa maana hiyo Simba itaendelea kuwatumia Meddie Kagere na John Bocco katika sehemu ya ushambuliaji huku wakisubiri urejeo wa nyota wao Okwi.Kwa upande wa Mbeya City iliyomaliza nafasi ya 12 msimu uliopita watakuwa na kazi kubwa ya kuhakikisha wanaondoka na pointi tatu baada ya mchezo wao wa kwanza kupoteza dhidi ya Azam Fc.Awali mchezo huo ulitakiwa uchezwe Jumamosi iliyopita, kabla ya Bodi ya Ligi ya Shirikisho la soka kuupeleka mbele na kuamua uchezwe leo saa 12 jioni.Mchezo wa Yanga dhidi ya Kagera Sugar uliopangwa kuchezwa leo, umeahirishwa hadi Novemba 25 baada ya Yanga kwenda Burundi kucheza na Rayon kwa ajili ya mchezo wa Kombe la Shirikisho la Afrika.