 YANGA leo inashuka uwanjani kucheza na USM Alger katika mchezo wa hatua ya makundi wa Shirikisho la Soka la Afrika(CAF) dhidi ya USM Algier Uwanja wa Taifa, Dar es Salaam.Mchezo huo wa Kundi D ni muhimu kwa Yanga kulinda heshima kwenye uwanja wa nyumbani lakini pia kuwatumia baadhi ya nyota wake wapya waliowaongeza kwenye hatua hiyo ya mashindano.Wachezaji walioongezwa na Yanga kwenye hatua ni kiungo Deus Kaseke, washambuliaji Heritier Makambo na Matteo Antony.Huo utakuwa mchezo wa kwanza wa kimashindano kwa Makambo katika jezi ya Yanga. Akizungumza kocha wa Yanga Mwinyi Zahera alisema wamejiandaa vizuri na wapo tayari kulipa kisasi kwa USM Algier na timu zote kwenye kundi hilo Timu imekaa kambini vya kutosha na imejiandaa vyema kwa mchezo huu na michezo mingine inayokuja hivyo mashabiki waje kwa wingi kuiona Yanga tofauti na ile iliyomaliza msimu uliopita,  Tumefanya marekebisho makubwa yaliyofanya timu kuyumba msimu uliopita tumesajili wachezaji wapya ambao ni Deus Kaseke, na mshambuliaji Heritier Makambo ambao watacheza leo hivyo mashabiki wategemee soka la uhakika,  alisema Zahera.Naye Kocha msaidizi wa USM Alger, Rahim Azzedine alisema mchezo huo ni muhimu kwao na wanajua Yanga ni timu bora hivyo watapambana kupata ushindi ili uwarahisishie kazi mbele ya safari. Tunajua Yanga ni timu bora lakini tumekuja kupambana kuhakikisha tunapata ushindi kwani mashindano haya ni magumu katika hatua tuliyofikia,  alisema Azzedine.Yanga haina nafasi kwenye mashindano hayo baada ya kufungwa michezo mitatu dhidi ya USM Algier na Gor Mahia. Ilifungwa mabao 4-0 na USM Algier, Algeria, kisha ikafungwa mabao 4-0 na Gor Mahia, Nairobi, Kenya kabla ya kufungwa tena mabao 3-2 na Gor Mahia, Dar es Salaam.