 KIKOSI cha Klabu ya Yanga SC, kimeondoka jana kwa ndege kwenda mkoani Shinyanga kuwakabili Mwadui FC kesho, kwenye Uwanja wa CCM, Kambarage katika muendelezo wa Ligi Kuu Tanzania Bara.Timu hiyo imeondoka siku moja baada ya kuwasili kutoka mkoani Lindi, ambako ilicheza mchezo wa kirafiki dhidi ya Namungo FC inayoshiriki Ligi Daraja la Kwanza Tanzania Bara.Katika mchezo huo vigogo hao walilazimisha sare ya kufungana bao 1-1 katika Uwanja wa Majaliwa wilayani Ruangwa. Yanga ina wachezaji wake wote inaowategemea, wakiwemo wale wa timu ya Taifa Stars waliokuwa nchini Lesotho kucheza mchezo wa kufuzu kwa fainali za Kombe la Mataifa ya Afrika 2019, ambako walifungwa 1-0. Timu hiyo inaenda kuwakabili wapinzani wao hao katika mchezo wao wa 11 tangu msimu wa Ligi Kuu Tanzania Bara uanze ambapo hadi sasa timu hiyo haijafungwa hata mchezo mmoja.Kocha Mkuu wa kikosi hicho, Mwinyi Zahera amesharejea nchini kutoka kwao Jamhuri ya Kidemokrasia ya Kongo (DRC) alikoenda kwa majukumu ya kuinoa timu ya taifa hilo kwenye michezo ya kufuzu Afcon mwakani. Hata hivyo kocha huyo bado yupo Dar es Salaam kwa mapumziko na ataungana na kikosi hicho leo tayari kwa mpambano huo wa kesho.Yanga inaenda kucheza mchezo wake wa kwanza ugenini tangu msimu uanze, ikiwa na kumbukumbu ya kutoka sare ya kufungana bao 1-1 dhidi ya Ndanda FC mchezo uliopigwa Uwanja wa Taifa Dar es Salaam. Wakati huo Mwadui atacheza mchezo huo akiwa na kumbukumbu ya kutoka sare ya bila kufungana na Tanzania Prisons katika uwanja wake wa nyumbani.Ligi hiyo itaendelea leo kwa michezo mbalimbali kuchezwa katika viwanja tofauti baada ya kusimama kwa muda kupisha michezo iliyopo kwenye kalenda ya FIFA na michezo ya kufuzu michuano ya Afcon mwakani Cameroon. Wakati huo huo, Simba Sports inatarajiwa kuikaribisha Lipuli FC Ijumaa kwenye Uwanja wa Taifa Dar es Salaam.Kwa upande wake kocha wa kikosi cha Lipuli, Selemani Matola alisema kikosi cha timu hiyo kimejiandaa vyema kuwakabili mabingwa hao watetezi na kuhakikisha wanapata pointi tatu muhimu.  Katika kipindi hiki kifupi cha mapumziko nilikuwa nafanyia kazi makosa yaliyojitokeza katika michezo iliyopita, ingawa katika mchezo wetu dhidi ya wapinzani wetu nitawakosa wachezaji Paul Ngalema, Malimi Busungu na wamesema hawatarejea kwenye kikosi kwa sababu wana madai na klabu,  alisema.