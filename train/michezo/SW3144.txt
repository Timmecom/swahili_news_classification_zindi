 MAAFANDE wa Kikosi Cha Kuzuia Magendo (KMKM) wanashuka dimbani leo kucheza mchezo wa Ngao ya Hisani na timu ya Malindi. Mchezo huo ambao unaashiria kuanza kwa Ligi Kuu ya Zanzibar, utapigwa kwenye Uwanja wa Amaan na umekuwa na hisia kali kutokana na makocha wa pande zote kujiandaa kwa ushindi. Kocha wa KMKM, Ame Msimu alisema wamejipanga vizuri kuhakikisha wanashinda mchezo huo.  Kiujumla, tumejipanga vizuri na mchezo wetu wa kesho (leo), pia ni mchezo wetu wa awali wa ngao ya jamii ari na hamasa yetu ni kuona tunashinda,  alisema. Kwa upande wa kocha wa makipa wa Malindi, Saleh Ahmed Machupa alisema kuwa wamejipanga kuhakikisha wanarejesha heshima yao. Alisema, kuwa wao wamejipanga kwa ajili ya ligi yote, lakini kupitia mchezo huo wanataka kuhakikisha wanashinda na kuchukuwa ngao hiyo.  Tumejipanga kuhakikisha tunarejesha heshima ya Malindi kuchukua hii ngao na vikombe vilokuwepo mbele yetu , alisema Machupa. Kabla ya mechi hiyo uwanjani hapo kutatanguliwa na mechi ya timu za vijana za Malindi na KMKM saa nane mchana.