 MABINGWA watetezi wa kombe la Kagame Azam Fc imeingia nusu fainali ya michuano hiyo baada ya ushindi wa mabao 2-1 dhidi ya TP Mazembe ya Congo DR katika mchezo wa robo fainali uliochezwa mjini Kigali jana.Ushindi huo ni dalili tosha kwa timu hiyo kwamba imekusudia kuchukua tena ubingwa huo ambao wanaushikilia kwa misimu miwili mfululizo. Katika mchezo huo uliokuwa na vuta nikuvute, Azam ilionyesha uhai mkubwa katika dakika za mwanzo za kipindi cha kwanza ambapo ilionyesha ukakamavu wa hali ya juu kuzuia mashambulizi ya wapinzani wao waliokuwa bora katikia vipindi vyote.Dakika ya 21 wakati timu zote zikishambuliana kwa zamu, TP Mazembe waliandika bao la kuongoza kupitia kwa kiungo Ipamy Giovann baada ya kupiga kichwa kilichomshinda mlinda mlango wa Azam Razak Abarola.Dakika tano baadaye Azam ilijibu mashambulizi hayo kwa kuandika bao la kusawazisha kupitia kwa kiungo Idd Selemani kwa shuti kali ndani ya eneo la hatari kufuatia makosa ya mlinzi wa TP Mazembe aliyepiga vibaya kichwa kufuatia krosi ya Bruce Kagwa. Kipindi cha pili kilianza kwa timu zote kusaka bao la kuwavusha hatua ya nusu fainali ambapo TP Mazembe walifanya mabadiliko kwa kumtoa Ushindi Wakubanza na kuingia Glody Likonza ambaye hata hivyo hakuwa na matokeo chanya.Azam ilifanya mabadiliko ya kumtoa Donald Ngoma ambaye hakuwa na mchezo mzuri na kuingia Paul Peter ambaye juhudi zake zilionekana na kuifanya Azam kuwa na mwamko. Dakika ya 69 Obrey Chirwa aliandikia Azam bao la ushindi alililofunga kwa kichwa akipokea krosi ya Peter.Wakati mpira ukielekea ukingoni Azam ilifanya mabadiliko eneo la kati katika kuhakikisha wanalinda ushindi wao alitoka Salmin Hoza na kuingia Lusajo Mwakienda ambaye alienda kuimarisha eneo la ulinzi. Azam itakutana na mshindi wa robo fainali ya pili iliyotarajiwa kuchezwa jana usiku kati ya KCCA ya Uganda na Rayon Sport ya Rwanda na michezo mingine itapigwa leo kati ya APR na AS Maniema ya Congo DR huku Gormahia ikimenyana na Green Eagles.