 WAKATI makocha Hans van Der Pluijm na Kim Poulsen wakitajwa huenda wakarithi mikoba ya kocha wa Yanga Mwinyi Zahera,kutokana na mwenendo mbaya wa kikosi, kocha huyo ameibuka na kudai usajili aliofanya ni kwa ajili ya Ligi Kuu Bara na si michuano ya Kimataifa.Aidha kocha huyo alisema hakushangaa kufungwa na Pyramids kwa vile kikosi chake hakikuwa tayari kushindana kimataifa. Yanga iliyomaliza ya pili kwenye Ligi Kuu msimu uliopita haikuwa na nafasi ya kushiriki michuano ya kimataifa, mpaka taarifa ya Shirikisho la soka Afrika, CAF ilipotoa nafasi nne kwa timu za Tanzania kutokana na pointi zilizovunwa kwenye michuano iliyopita baada ya Simba kufika robo fainali ya Ligi ya Mabingwa.Yanga haikuanza vizuri kwenye Ligi Kuu baada ya kufungwa na Ruvu Shooting, lakini pia ikaondolewa kwenye michuano ya Ligi ya Mabingwa Afrika na uhakika wa kusonga mbele kwenye kombe la Shirikisho ni mdogo baada ya kupoteza nyumbani kwa mabao 2-1 dhidi ya Pyramids ya Misri mwishoni mwa wiki iliyopita. Baada ya matokeo hayo ya mwishoni mwa wiki, baadhi ya mashabiki wa Yanga walikuja juu wakimtaka kocha huyo kuondoka kwa madai ya timu kufanya vibaya na kukosa muunganiko wa kitimu.Akizungumza na gazeti hili Zahera alisema hakushangaa kikosi chake kufungwa na Pyramids kwa kuwa wao walijipanga kimataifa na kwamba mashabiki wa timu hiyo wanapaswa kujua usajili alioufanya ulilenga kujipanga na mechi za ligi ya ndani. Nilifanya usajili kwa ajili ya ligi ya ndani sio kimataifa na kitendo cha timu yangu kufungwa na Pyramids kwangu sio matokeo ya kushangaza ila nawaomba mashabiki wafahamu niliwaambia usajili niliofanya ulikuwa ni kwa ajili ya mechi za ndani. Zahera alisisitiza kwamba yupo tayari kufukuzwa Yanga ila hayupo tayari kuacha kazi kwa sababu Yanga imefanya vibaya na kwamba bado anaamini anatimiza majukumu yake kama kiongozi wa benchi la ufundi na hadi sasa amecheza mechi nne za ligi ameshinda mbili amepoteza moja na kutoka sare mchezo mmoja. Zahera alisema mashabiki hao hao wanaoshinikiza leo aondoke kwenye timu hiyo msimu uliopita walikuwa wanamsifia anafanya kazi kwa weledi. Uongozi wa Yanga bado unajua kama kocha natimiza majukumu yangu kama mwajiri na wala sina sababu ya kusikiliza mashabiki wanataka kitu gani mpira ni maandalizi na ni sayansi hivyo naangalia michezo inayokuja,  alisema Zahera.Alisema akili na mipango yake bado inajikita kwenye maandalizi ya mwisho kabla ya kuanza safari kesho kuwafuata wapinzani wao hao kwa mchezo wa marudiano dhidi ya unaotarajiwa kupigwa mwishoni mwa wiki.