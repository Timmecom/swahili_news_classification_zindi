 TIMU ya Taifa ya Tanzania, Taifa Stars, leo inatupa karata yake muhimu katika mbio za kusaka nafasi ya kufuzu kucheza fainali za nne za Kombe la Mataifa ya Afrika kwa Wachezaji wa Nyumbani (Chan 2020) itakapocheza dhidi ya Kenya, Harambee Stars.Taifa Stars na Harambee Stars zilitoka sare ya kutofungana bao katika mchezo wa kwanza uliofanyika kwenye Uwanja wa Taifa jijini Dar es Salaam Jumapili iliyopita na kuifanya Stars kuwa na kibarua kigumu katika mchezo huo wa ugenini ili kusonga mbele. Mchezo huo wa marudiano utafanyika kwenye Uwanja wa Moi Kasarani jijini Nairobi, Kenya na mshindi wa jumla, atapata nafasi ya kucheza raundi ya mwisho ya kufuzu dhidi ya Sudan.Timu yetu ya Taifa Stars inahitaji sare yoyote ya mabao au ushindi wa aina yoyote ili iweze kufuzu kucheza dhidi ya Sudan wakati wenyeji wao Kenya, wenyewe wanahitaji ushindi tu ili wasonge mbele.Pamoja na mlima mrefu uliopo mbele ya Taifa Stars katika mchezo huo wa kesho ugenini, lakini bado timu yetu ina nafasi ya kufanya vizuri na kucheza raundi ya mwisho ya kufuzu dhidi ya Sudan. Lakini hilo litawezekana endapo wachezaji watapambana kwa nguvu zote na kurekebisha makosa mengi ya ufungaji, yalijitokeza katika mchezo wa kwanza kwenye Uwanja wa Taifa jijini Dar es Salaam. Ni matarajio yetu kuwa Kaimu Kocha Mkuu wa timu hiyo, Etienne Ndayiragije pamoja na benchi lake lote la ufundi, walishabaini makosa yaliyofanywa katika mchezo wa kwanza na watakuwa wameshayarekebisha. Sasa ni jukumu la wachezaji wa Stars kuwapa raha wapenzi wa soka nchini, ambao kwa mara ya mwisho timu yao ilicheza fainali hizo za Chan mwaka 2009 nchini Ivory Coast, ambazo zilikuwa fainali za kwanza tangu kuanzishwa kwake.Shirikisho la Soka Afrika (Caf) lilianzisha mashindano hayo ikiwa na lengo maalum la kutaka kuwatangaza au kuwatumia wachezaji ambao hawajapata timu nje ya nchi zao na wanaendelea kucheza ligi za nyumbani. Timu nyingi za mataifa mbalimbali zimekuwa zikiwatumia wachezaji wanaocheza soka nje ya nchi kwa ajili ya kuunda timu za taifa, ambazo hushiriki mechi mbalimbali za mashindano na hata za kimataifa za kirafiki, hivyo wale wa ndani hawapati fursa hiyo.Pamoja na yote, mchezo wa kesho ni muhimu sana kwa Taifa Stars, hivyo pambaneni ili mshinde licha ya kucheza ugenini. Kila la heri Taifa Stars katika mchezo wenu huo, tuko nyuma yenu tukiwaombea.