 KOCHA Mkuu wa Mbeya City, Juma Mwambusi anahofi a huenda timu yake ikapokea dhahama ya mabao kutoka kwa Simba kesho baada ya kikosi chake kukosa muda wa mapumziko kutokana na safari ndefu ya kutoka Mwanza.Mbeya City imetoka kucheza dhidi ya Alliance juzi Mwanza na kutoka suluhu, ambapo jana walianza safari ya kwenda Dar es Salaam kwa njia ya barabara na wanatarajiwa kufika leo kwa ajili ya mchezo huo wa kesho.Akizungumza na gazeti hili jana Mwambusi alisema hawatakuwa na muda wa kupumzika kujiandaa na mchezo wa Simba, lakini hawana jinsi kwani ratiba iliyopo ilipangwa pasipokuangalia miundombinu ya nchi. Tunatarajia kuingia Jumamosi kwa sababu tunasafiri na basi, tutafika tukiwa tumechoka na hatuna muda wa kupumzika, ndivyo ratiba ilivyopangwa haijaangalia kabisa miundombinu yetu,  alisema.Mwambusi alisema kuna haja kubwa Bodi ya Ligi kuangalia ratiba na kuzipa nafasi timu zinazotoka kucheza mikoa ya mbali na kwenda kwingine, zipewe nafasi angalau siku mbili ili zipate muda wa kusafiri na kupumzika tayari kwa mchezo unaofuata.Alisema mchezo huo huenda ukawa ni miongoni mwa michezo migumu kwao ikizingatia na ubora wa timu wanayokwenda kukutana nayo, lakini kingine akisema wenyeji wao wametoka kupoteza mchezo uliopita.Simba imetoka kupoteza dhidi ya Mwadui katika mchezo wa ligi uliochezwa hivi karibuni mkoani Shinyanga na wekundu hao walichapwa bao 1-0. Alisema wanawaheshimu wekundu hao ila watahakikisha wanapambana kwa jinsi walivyojiandaa kupata matokeo mazuri.Mbeya City imecheza jumla ya michezo nane na kati ya hiyo imeshinda mmoja, sare tano na kupoteza michezo miwili ikishika nafasi ya 16.