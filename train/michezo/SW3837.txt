 KUELEKEA katika mchezo wa Ligi ya Mabingwa Afrika kati ya Yanga dhidi ya Zesco ya Zambia, makocha wa timu hizo, Mwinyi Zahera na George Lwandamina wameanza kutambiana. Mchezo huo wa hatua ya kwanza unatarajiwa kuchezwa Dar es Salaam Septemba 14, mwaka huu na baadaye kurudiana Zambia. Kocha wa Yanga Zahera alizungumzia mchezo huo na kusema kuwa inawezekana kuwapiga wapinzani wao kama tu mashabiki watakuwa bega kwa bega kuwaunga mkono.  Hatuwezi kuwaogopa Zesco bali sisi tutacheza mpira tukiwa na malengo yetu, Lwandamina alipita hapa (Yanga) lakini sasa nipo mimi, tuna mipango yetu na wao wana yao, muhimu ni mashabiki kujaa kwa wingi uwanjani kuiunga mkono timu, alisema. Kwa upande wake, Kocha Lwandamina alisema lengo lao ni kushinda mchezo huo na kwamba anaamini timu bora ndio yenye uwezo wa kusonga mbele. Alisema Yanga isitegemee kupita kiurahisi kwani mbinu zake zimebadilika tofauti na zile alizokuwa akizitumia akiwa anaifundisha klabu hiyo msimu wa mwaka juzi.  Nabadilika kuendana na wakati, nipo katika kikosi kingine na mbinu ni tofauti, sibaki kama nilivyo, lakini nimejiandaa kwa matokeo matatu na wala sina presha nikiamini aliyebora ndiye atakayesonga mbele, alisema.Hata hivyo, Yanga licha ya kuvuka hatua ya awali, inaleta wasiwasi kwa mashabiki na wadau wa soka kuelekea katika mchezo huo wakitabiriwa huenda wasifike mbali kutokana na safu yake ya ushambuliaji kuonekana butu.Hali hiyo imejitokeza baada ya mchezo wake uliopita wa ligi kuanza vibaya kwa kupoteza mbele ya Ruvu Shooting kwa bao 1-0 huku wakitengeneza nafasi nyingi na kushindwa kuzitumia kitendo ambacho kinajirudia baada ya kujitokeza pia katika mchezo wa awali wa kimataifa dhidi ya Township Rollers waliotoka nyumbani kwa sare ya bao 1-1. Zahera na kikosi chake wanatarajiwa kuelekea Mwanza kuweka kambi ya wiki moja kwa ajili ya mchezo huo dhidi ya Zesco na wakiwa huko watacheza mechi mbili za kirafiki dhidi ya Mbao na Pamba kujiimarisha zaidi.