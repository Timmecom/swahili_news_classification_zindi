 SERIKALI kupitia Wizara ya Habari, Utamaduni, Sanaa na Michezo imesema itaangalia uwezekano wa kubadilisha sheria ya Chama cha Hakimiliki Tanzania (Cosota) iweze kumnufaisha msanii hata kama atakuwa ametangulia mbele za haki.Akizungumza kwenye kumbukizi ya wasanii iliyoandaliwa na Kamati ya Tamasha la Muziki na Sanaa za Maonesho Tanzania (Kamusata), Dar es Salaam jana, Waziri Dk. Harrison Mwakyembe alisema wasanii waliotangulia mbele za haki miaka 50 iliyopita hawanufaiki kutokana na sheria hiyo kusema kuwa baada ya miaka hiyo nyimbo zinakuwa urithi wa dunia. Ndugu zetu waliingia mikataba lakini haiwanufaishi hasa wale waliotangulia mbele za haki, wameacha familia na watoto lakini changamoto iliyopo ni sheria ya Cosota inayosema nyimbo ikifikisha miaka 50 ni urithi wa dunia, familia hazinufaiki inabidi suala hili liangaliwe,  alisema.Pia, alisema serikali iko mbioni kujenga majengo ya sanaa na michezo, ambapo baadhi ya kuta zake zitabandikwa picha za wasanii maarufu waliofariki. Aliiagiza Basata kuhakikisha wasanii zaidi ya 300 waliotajwa katika kumbukizi hiyo zipatikane picha zao au michoro ya sura zao ili katika tukio la mwakani Kamusata itumie kutengeneza kalenda maalum kwa ajili ya kuziuza.Akisoma risala mbele ya mgeni rasmi, Mjumbe wa Kamusata, Hashim Kambi, alisema tukio hilo ni la kwanza kufanyika likiwa na sura ya kitaifa ili jamii itambue wasanii waliotangulia mbele za haki ni tunu kwa taifa. Tukio hilo lilienda sambamba na uzinduzi wa kamati hiyo chini ya udhamini wa Wizara ya Habari, Utamaduni, Sanaa na Michezo kwa kushirikiana na Basata. Malengo ya kumbukizi hii ni kuwakumbuka, kuwaenzi, na kuwaombea dua na maombi wasanii wa fani zote waliotangulia mbele ya haki, kuhamasisha na kutangaza shughuli za sanaa ili msanii aweze kunufaika wakati wa uhai wake katika nyanja za kiafya, kifedha na kiuchumi,   alisema.Baadhi ya wasanii waliotangulia mbele ya haki na kukumbukwa ni Maalim Gurumo, Shakila Said, Steven Kanumba, Mbaraka Mwinshehe, Marijani Rajabu, Morris Nyunyusa, Salum Abdallah, Nasma Hamis, Siti binti Saad, Omar Kopa, na Amri Athumani  Mzee Majuto .Kaimu Katibu Mtendaji wa Basata, Onesmo Kayanda, alisema amefarijika kuona wazee wanaandaa tukio kama hilo la kuwakumbuka wasanii waliofariki dunia ambalo limeunganisha makundi mbalimbali na ndugu wa marehemu.Alisema kadiri siku zinavyosogea matukio ya sanaa yamekuwa yakiongezeka na kuwahimiza wasanii watengeneze jukwaa maalum kwa ajili ya kuburudisha watu licha ya kwamba ni kazi. Mwakilishi wa Bodi ya filamu Tanzania, Simon Pete, aliwahimiza wasanii kufanya kazi kwa nidhamu na kwamba hata hao wanaokumbukwa ni kwasababu walifanya kazi nzuri.