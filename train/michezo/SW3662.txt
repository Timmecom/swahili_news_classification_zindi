 WAKATI baadhi ya wasanii nchini wakionekana kumaliza bifu zao za muda mrefu, lakini kwa upande mwingine wasanii hao wameonekana kuanza upya katika maisha ya bifu ingawaje mara nyingine ni wazi kuwa migogoro katika maisha hayaepukiki.Miongoni mwao ambao walionekana kuwa na bifu na kuzimaliza ni Bob Junior na Diamond Platnumz, ambapo inasemekana mgogoro wao ulianza baada ya Bob Junior kumtoa msanii Diamond kwa kurekodia nyimbo zake za  Mbagala na Nenda Kaniambie  lakini hakumlipa chochote.Miezi kadhaa iliyopita Bob Junior alizungumzia suala hilo na kukiri ni kweli Diamond hakumlipa pesa yoyote, lakini pamoja na hilo anasema hana tatizo na Diamond na hata kumtakia Tiffah heri ya siku ya kuzaliwa. Sio hao tu wapo wasanii wengi ambao walionekana kuwa kwenye bifu zito na baadaye kuzimaliza kwa mtindo wa aina yake na sasa wanaishi maisha ya amani na hakuna tatizo.Kwa siku za hivi karibuni baadhi ya waimbaji na waigizaji wameonekana na wao kuingia kwenye migogoro hiyo na hata wengine kutamka hadharani kuwa hawezi kupatana na mwenzake na kutaka bifu hizo ziendelee hali inayoonekana kuua sanaa kwa upande wa pili. Billnass na Steve Nyerere Miezi kadhaa iliyopita Billnass aliachia wimbo wa  Labda  na kuhakiwa kwenye mtandao wa YouTube msanii huyo alilalamika kuhusu kitendo hicho, huku mwigizaji Steve Nyerere akiibuka na kumjibu kuwa aache kulalamika na aanze kufanya kazi kubwa ili aweze kujulikana.Kwa mujibu wa Steve Nyerere anasema kuwa yeye hamjui kabisa Billnass ila amekuwa akisikiliza muziki wake, endapo mtoto wake akiweka chaneli za muziki ndipo anamuona kwa maana nyingine Steve anasema kuwa muziki wa Billnass haujitangazi. Hata baada ya maneno hayo, Billnass alijibu kwa hasira na kusema kuwa kama Steve anaamua kusapoti muziki wake ni bora aendelee, lakini sio kwa kumsimanga kama anavyofanya.Mabishano hayakuishia hapo kutokana na ukweli kuwa hakuna aliyekuwa tayari kukubali kushindwa kujibizana ndipo walipoendelea kubishana na kufikia hatua ya kurushiana maneno yasiyofaa baina yao.Na hata Steve Nyerere alipomuita Billnass marioo na Billnass kwa jazba alijibu,  mimi siwezi kuwa marioo nitadili na misiba kama wewe maana nasikia misiba inalipa. Kwa upande wa Billnass hakuishia hapo, kwani aliendelea kumuandama Steve baada ya kuposti picha ikimuonesha Steve akilia na kuandika  pale unaposikia kuwa hawaziki Dar es Salaam. Mpaka sasa hakuna aliyejitokeza baina yao kwa lengo la kutaka kumaliza mgogoro wao na wanaendelea kuishi hivyo.Ommy Dimpoz na Diamond Ni watu ambao walikuwa na umoja walipoanza muziki, baade walikuja kutengana kutokana na sababu mbalimbali, kabla Dimpoz kuungana na Ali Kiba. Bifu la wawili hao liliingiza hadi watu wa familia ya Diamond na inasemekana kuna kesi mahakamani kutokana na ugomvi wa wasanii hawa lakini hakuna kinachoendelea kuhusu kesi hiyo.Dimpoz aliwahi kuposti picha ya mama wa Diamond na kuandika ujumbe ufuatao  Barua ya wazi kwa binti yangu malkia wa nguvu, salamu zako nimezipata mwanangu, hivi kweli wewe wa kukosa adabu na kuamua kunichamba mimi baba yako, sasa kosa langu nini kwani kuna ubaya kuamua kumtandikia kitanda baby wako King,  aliishia hapo.Baada ya ujumbe huo, Diamond hakujibu chochote na wala kuliongelea suala hilo ingawaje Dimpoz alifuta chapisho hilo baada ya muda. Mpaka sasa hakuna yeyote kati yao ambaye ameonesha nia ya kutaka kumaliza bifu hilo na kila mmoja amekuwa akiendelea na maisha yake, huku ikisemekana kuwa Diamond alienda kushitaki na kesi ipo mahakamani.Sholo Mwamba na Man FongoIngawa kila mmoja aliwahi kukataa kwa nafasi yake kuwa hawana bifu katika maisha yao, lakini kinachoonekana ni kuwa hakuna maelewano mazuri baina yao. Katika mahojiano aliyowahi kufanya Wasafi Tv, Sholo aliwahi kusema hana bifu na Man Fongo, lakini hawezi kupatana naye kwa kitu chochote na kila mtu anafanya maisha yake. Alifunguka zaidi kwa kusema hajui lini tofauti zao zitaisha na kukiri hata afanyiwe nini na msanii huyo hawezi kuungana na hata kupatana naye.Kwa upande wa Man Fongo alizungumza na Times Fm na kumjibu Sholo Mwamba kuwa hataki kujibizana na msanii huyo na hataki kumzungumzia na hawezi kumfikiria msanii huyo zaidi ya Msaga Sumu ambaye ndiye mwanzilishi wa muziki wa singeli. Pamoja na yote, Sholo amekuwa mstari wa mbele kuonesha kuwa kuna tofauti dhidi ya Man Fongo kwa kuzungumza maneno makali huku Man Fongo akikataa kumuongelea kabisa.Young Dee na Amberlulu Wasani hawa waliowahi kuwa wapenzi lakini baada ya kuachana wamekuwa kama paka na panya (Young dee na Amber Lulu) kipindi cha nyuma walikuwa wanatupiana maneno katika mitandao ya kijamii huku chuki hiyo ikionekana kuwa ni dhahiri kutokana na vijembe wanavyopeana.Akiandika katika ukurasa wake wa instagram, Amber Lulu ambaye alikuwa kama amerudiana na msanii aliandika  ukausokota moyo, ukanivuruga we kivuruge, ukaukokota kolo kwa shuruba paii ukalichambuwa kama karanga ukalivalia kibwebwe vanga , ukalitupia shimoni chanda, sikuwa na raha kutwa nalala hata nikitabasamu machozi, huku akiambatanisha picha ya msanii Young Dee.Young Dee hakuacha kujibu kwa kuandika  wakina dada mnaofanya muziki, ningewashauri tu kutumia muziki wenu zaidi ya hizi kiki za kufosi, kama wimbo wako unaona haufanyi vizuri basi rudi tena studio toa mwingine sio kunitumia mimi kama upumbavu wako. Niko na mpenzi wangu namheshimu sana na huu utoto nilishamalizaga, aliandika Young Dee.Young Dee aliwahi pia kumpiga Amber Lulu ambapo alikiri kuwa alipigwa kutokana na sababu zao za kimapenzi na hapo ndipo tofauti zao zilipoanza. Hata hivyo, msanii huyo aliyetamba na wimbo wa Bongo bahati mbaya amekuwa na tabia ya kugomea baadhi ya mahojiano linapotajwa jina la Amber Lulu.Nay wa Mitego na Mlela Wawili hao waliingia kwenye bifu baada ya Nay wa Mitego, kuwaita wasanii wa filamu  mataahira  kisa kuandamana kupinga biashara ya filamu  feki  za nje ambazo hazilipi kodi. Baada ya maneno kutoka pande zote mbili ilionekana kama wamefikia pabaya baada ya Mlela kuchoshwa na majibizano na kutaka wakutane wapigane. Kwa upande wa Nay aliwahi kusema hawezi kupigana na muigizaji huyo huku akimkejeli kwa kumuita Mlela ni mwanamke. Nasikia kuna mwanaume/ mwanamke yupo Bongo Movie anataka kupigana na mimi, bahati mbaya mimi sipigani na mwanamke hata baba yangu aliniambia mwanamke hapigwi,  aliwahi kusema Nay kupitia video iliyowahi kusambaa mitandaoni.Baada ya maneno hayo ya kejeli, Mlela alirudi upya na kusisitiza bado anahitaji pambano na rapa huyo ili amshikishe adabu. Nay wa Mitego mimi nimelelewa vizuri na familia yangu ndio maana mambo ya matusi sijazoea, ingawa nina uwezo mkubwa niliopewa na mungu baba wa kupambana na matamshi hayo. Kikubwa acha woga, aliandika Mlela Instagram. Bifu hilo mpaka leo limebaki kama lilivyo kwani hakuna aliyekutana na mwenzake kwa lengo la kumaliza tofauti zao na Mlela amekuwa akisisitiza kutaka kupigana na msanii huyo.Dudu Baya na Nay Msanii mkongwe wa bongo fleva,Dudu baya aliingia kwenye bifu na Ney wa Mitego baada ya msanii huyo kuonekana kuingilia ugomvi wa Shilole na Munalove. Kabla ya hapo wasanii hao walikuwa kwenye mgogoro ulionza kwa Nay kumkejili msanii mwenzake wa Hiphop, Godzillah, ambapo aliwahi kumuandikia ujumbe wa kejeli  Ujinga ni kukasirika pale unapoambiwa ukweli una paniki moto watag waliopaniki na kubishana na ukweli mi naanza na Kingzillah, aliandika Ney. Haikujulikana mara moja chanzo cha mgogoro huo ingawaje baadaye msanii Dudu Baya aliingilia na kumuita Nay mwanamke na kumtaka kuacha kumjadili Gozillah kwani hamuwezi kimuziki. Hata hivyo, kauli ya Dudu Baya kumuita Nay mwanamke ilikuja baada ya kuonekana kuingilia ugomvi wa Shiloleh na Munalove uliohusisha suala la mazishi ya mtoto Patric. Bifu la wawili hao limebaki kuwa bichi na hakuna mtu wa kuliingilia na hakuna aliyejitokeza kwa lengo la kusuluhisha na wanaishi hivyo ingawa kwa upande wa Nay haonekani kujibu chochote.