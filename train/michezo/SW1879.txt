 MSTAHIKI Meya wa Manispaa ya Kinondoni, Benjamin Sitta amesema wanajipanga kuja na mikakati mitatu kuhakikisha wanasuka kikosi cha KMC kukifanya kiwe na ushindani kuelekea kwenye michuano ya kimataifa msimu huu.KMC wamepata nafasi ya kuiwakilisha nchi kwenye michuano ya Kombe la Shirikisho barani Afrika pamoja na Azam FC wakiungana na Simba na Yanga kwa Ligi ya Mabingwa baada ya Tanzania kupata nafasi ya kuingiza timu nne baada ya kushika nafasi ya 12 bora kwa ngazi ya Klabu Barani Afrika.Akizungumza jana baada ya kupokea taarifa hizo njema kwao, Sitta alisema wamefuhi kupata fursa hiyo kwa msimu wa kwanza kushiriki Ligi Kuu Tanzania Bara na kupata nafasi ya kushiriki michuano ya kimataifa. Alisema wakati anaingia kwenye umeya aliikuta timu hiyo ikiwa na miaka miwili ikipambana kwenye Ligi Daraja la Kwanza na kuweka mipango ya kupanda ligi Kuu, ambapo alisema kwao ni mafanikio makubwa.  Tuna maeneo matatu ya kuyaweka sawa, kwanza kuboresha benchi la ufundi, kuimarisha kikosi kwa kuongeza wachezaji wa kimataifa na kujenga uwanja wetu pale Mwenge, lakini kubwa zaidi kujenga brandi ya timu ili watanzania wapende kuichezea KMC,  alisema Sitta ambaye ni mwenyekiti wa timu hiyo. Alisema kwa sasa uwanja wa bora ambao ni maalumu kwa mazoezi umekamilika na wanaendelea kufanya mazungumzo na kocha wa kikosi hicho, Etienne Ndayiragije ambaye mkataba wake uliisha mwishoni mwa mwezi uliopita. Ndayiragije inadaiwa tayari ameanza kufanya mazungumo na Azam FC tayari kujiunga na klabu hiyo, ambayo nayo inashiriki michuano ya Kombe la Shirikisho.