 GWIJI wa timu ya taifa ya Rwanda (Amavubi) na APR, Jimmy Mulisa ataongoza kikosi cha timu ya taifa ya vijana chini ya umri wa miaka 23, ambacho kimeanza maandalizi kwa ajili ya kufuzu kwa fainali za Mataifa ya Afrika (Afcon 2019) dhidi ya Congo (DRC).Mchezo wa kwanza kati ya nchi hizo mbili umepangwa kufanyika Novemba 14 kwenye Uwanja wa Umuganda kwilaya ya Rubavu, kabla ya kurudiana wiki moja baadaye jijini Kinshasa. Mulisa ametangaza wachezaji 30, ambao waliingia kambini juzi katika kambi ya kudumu kwenye hoteli ya Remera kwa ajili ya mazoezi kabambe, ambayo yalianza jana kwenye Uwanja wa Kigali.Kikosi hicho kinajumuisha wachezaji chipukizi wanaoshiriki Ligi Kuu ya Azam ya Rwanda kama kiungo wa Rayon Sports Kevin Muhire, beki wa kati anayecheza soka India Aimable Nsabimana, wachezaji wawili wanaocheza soka Tunisia, Innocent Nshuti (Stade Tunisien) na Abeddy Biramahire (CS Sfaxien) pamoja na winga wa APR, Savio Dominique Nshuti.Washambuliaji wawili wanaocheza soka Tunisia na yule wa APR Lague Byiringiro wataongoza safu ya ushambuliaji watakapocheza na Cogo katika mechi hizo za kufuzu. Timu hiyo ya Olimpiki ya Amavubi itafanya mazoezi yake jijini hapa hadi Novemba 8, kabla ya kuhamia Rubavu kwa ajili ya kuzoea hali ya hewa.Mshindi wa jumla kati ya Rwanda na Congo katika mechi hizo mbili, atacheza dhidi ya Morocco katika raundi ya pili, ambayo itachezwa mwakani. Mshindi atatinga katika raundi ya tatu na ya mwisho, ambayo itafanyika Juni 2019.Fainali hizo za Afcon kwa U 23 zimepangwa kufanyika Novemba 8-22, 2019, ambapo washindi watatu wa kwanza watakata tiketi ya kucheza michezo ya Olimpiki 2020 Tokyo, Japan. Hizi zitakuwa fainali za tatu za Mataifa ya Afrika kwa umri huo.Kikosi kamili cha Rwanda: Makipa: Gael Cyuzuzo, Fiacre Ntwali, Djihad Nzeyirwanda, na Adolphe Hakizimana. Mabeki: Aime Placide Rwabuhihi, Prince Buregeya, Christian Ishimwe, Ange Mutsinzi, Claude Niyomugabo, Clement Niyigena, Marc Nkubana, Marc Nshimiyimana, Amza Runanira, Aimable Nsabimana na Derrick Ndahiro.Viungo: Janvier Bonane, Valeur Nduwayo, Saleh Ishimwe, Djabel Manishimwe, Borde Cyitegetse, Sadjati Niyonkuru, Tresor Byunvuhore, Jean Baptiste Rugambwa, Savio Dominique Nshuti, Kevin Muhire, Patrick Mugisha na Freddy Muhoza. Washambuliaji: Innocent Nshuti, Lague Byiringiro, Patrick Mugisha na Abeddy Biramahire.