 KOCHA Mkuu wa timu ya soka ya taifa, Taifa Stars Emmanuel Amunike amesema hana hofu yoyote juu ya mpinzani wake Uganda, anaamini kwa uwezo wa Mungu atawamudu.Aidha, Kocha wa zamani wa Yanga na Azam Juma Mwambusi amesema kuna haja kikosi cha Taifa Stars kiandaliwe kisaikolojia. Taifa Stars inatarajiwa kumenyana na Uganda kesho katika mchezo wa mwisho wa kufuzu fainali za kombe la mataifa Afrika utakaochezwa kwenye uwanja wa taifa, Dar es Salaam. Akizungumza na gazeti hili jana, Amunike alisema wachezaji wake wanatakiwa kuwa nadhifu, kujitambua na wenye hekima katika kupigania kile kinachohitajika. Hatuwahofii Uganda, tutapambana na imani yangu kubwa kwa Mungu tutafuzu, najua namna gani tutawamudu licha ya kwamba ni wenye nguvu, alisema. Amunike alisema ni muhimu kufanya kazi kwa bidii kupata matokeo mazuri kwenye uwanja wa nyumbani. Hata hivyo, kufuzu kwa Stars kunategemea na matokeo ya mechi za pili za kundi L, kati ya Cape Verde dhidi ya Lesotho kwani nao wana nafasi.Hivyo ili Stars ifuzu mbali na kuifunga Uganda lakini inapaswa kuomba Lesotho ipoteze mechi yake dhidi ya Cape Verde. Mwambusi atoa neno Kocha Mwambusi alisema kikosi cha Taifa Stars kiandaliwe kisaikolojia vizuri kwa kuwa kinaenda kukutana na timu ambayo haina cha kupoteza. Stars inaenda kucheza mchezo mgumu, wachezaji waandaliwe kisaikolojia wajue kuwa wanakwenda kucheza na timu ambayo haina cha kupoteza kwani mara nyingi wachezaji wa timu kama hiyo wanakuwa wabaya kwa sababu wanacheza kwa utulivu wa hali ya juu,  alisema. Alisema pamoja na kuandaa kamati za kuhamasisha ushindi lakini wachezaji uwanjani lazima waandaliwe ili kujua watakabiliana nao vipi wapinzani wao na kupata ushindi.