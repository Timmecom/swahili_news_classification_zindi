 BAO pekee lililofungwa na mshambuliaji David Molinga, lilitosha kuipandisha Yanga hadi nafasi ya nne ya msimamo wa Ligi Kuu Tanzania Bara katika mchezo dhidi ya Mtibwa Sugar uliochezwa Uwanja wa Taifa, Dar es Salaa, jana na kumalizika kwa 1-0 Molinga alifunga bao hilo dakika ya 51, akipokea pasi iliyopigwa na Ditram Nchimbi na kufikisha idadi ya mabao sita katika orodha ya wafungaji ambapo anayeongoza ni Meddie Kagere wa Simba kwa mabao 12. Matokeo hayo yameifanya Yanga kutoka kwenye nafasi ya sita na kupanda hadi ya nne ikiwa na pointi 31, katika michezo 16 waliyocheza sawa na Namungo FC ambayo inashika nafasi ya tatu zikitofautina kwa idadi ya mabao ya kufunga na kufungwa na idadi ya michezo. Yanga inazizidi pointi moja moja, Kagera Sugar, Coastal Union na Polisi Tanzania ambazo zote zimecheza mechi 18 na wanazidiwa pointi 16 na vinara, Simba ambao pia ndio mabingwa watetezi. Yanga walilipa kisasi cha kufungwa bao 1-0 katika mchezo wa raundi ya pili ya ligi kuu msimu uliopita uliochezwa Aprili mwaka jana Morogoro na msimu huu kwenye michuano ya Kombe la Mapinduzi hatua ya nusu fainali kwa mikwaju ya penalti 4-2. Ukosefu wa umakini kwenye safu ya ushambuliaji ya Mtibwa Sugar kumewafanya washindwe kusawazisha bao hilo kwani walitengeneza nafasi ambazo hakuweza kuzitumia. Pia washambuliaji wa Yanga wangeweza kupata mabao zaidi endapo wangetulia kwani walikosa nafasi za wazi za kuwapa mabao na sifa zimuendee kiungo mkongwe, Abduhalim Humud  Gaucho  aliyemdhibiti kiungo Bernard Morrison.Kikosi cha Yanga: Metacha Mnata, Juma Abdul, Jaffar Mohamed, Lamine Moro, Said Juma  Makapu , Papy Kabamba Tshishimbi, Patrick Sibomana/Ditram Nchimbi dakika ya 46, Haruna Niyonzima, David Molinga/ Yikpe Gislain dakika ya 68, Mapinduzi Balama na Bernard Morrison/Abdulaziz Makame dakika ya 85. Mtibwa Sugar: Shaaban Kado, Kibwana Shomari, Issa Rashid  Baba Ubaya , Cassian Ponera, Henry Shindika, Abdulhalim Humud  Gaucho , Ismail Mhesa/Juma Luizio dakika ya 56, Ally Makarani, Riphat Msuya/ Haroun Chanongo dakika ya 81, Awadh Juma na Salum Kihimbwa/Omary Hassan dakika ya 73. Michezo mingine iliyochezwa jana, Azam FC ikiwa Uwanja wa Samora, Iringa ilitoka sare ya bao 1-1 dhidi ya Mbeya City, na kubaki katika nafasi ya pili ikiwa na pointi 37, Simba ikiwa kileleni kwa pointi 47 na Mbeya City bado ipo kwenye hali mbaya kwani ipo katika nafasi ya 18 ikiwa na pointi 14.Katika mchezo wa JKT Tanzania na Polisi Tanzania ambao ulisitishwa juzi dakika ya 53 kufuatia Uwanja wa Uhuru, Dar es Salaam kujaa maji na kuahirishwa wakiwa hawajafungana umemaliziwa jana na Polisi Tanzania kushinda bao 1-0. Tanzania Prisons ikicheza katika Uwanja wa Jamhuri, Dodoma ilipata ushindi wa bao 1-0 dhidi ya KMC ambapo kwa matokeo hayo, Tanzania Prisons imefikisha pointi 21 katika nafasi ya 12 na KMC imefikisha pointi 17 katika nafasi ya 17.