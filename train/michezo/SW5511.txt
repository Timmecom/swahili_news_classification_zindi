 TIMU ya soka ya taifa, Taifa Stars inatarajiwa kushuka dimbani leo mjini Bujumbura dhidi ya Burundi katika mchezo wa kutafuta tiketi ya kufuzu Kombe la dunia Qatar 2022.Mchezo huo wa kwanza una umuhimu mkubwa kwa Stars kupata matokeo mazuri ili itakaporudi nyumbani imalize kazi na kusonga mbele.Timu itakayoshinda itafuzu hatua ya makundi.Hautakuwa mchezo rahisi kwasababu kila mmoja anatafuta nafasi hasa ikizingatiwa kuwa Burundi ya sasa imebadilika ina vipaji vingi kama ilivyo kwa Tanzania.Taifa Stars na Burundi zote zilicheza fainali za Afrika, Afcon Misri mwaka huu na kutolewa hatua ya makundi baada ya kila mmoja kupoteza mechi zake zote za hatua hiyo, lakini huenda wamepata uzoefu.Timu hizi ziliwahi kukutana huko nyuma, ambapo Burundi ikiwa nyumbani kwake mwaka 2014 ilishinda mabao 2-0 katika mchezo wa kirafiki na baadaye mwaka 2017 zilikutana tena na Stars ilishinda nyumbani 2-1.Katika mchezo wa kiushindani wa kufuzu fainali za Afrika mwaka 1998 zilikutana na kila mmoja kushinda kwake bao 1-0. Kikosi cha Stars kinachofundishwa na kocha wa muda, mrundi Ettiene Ndayiragije kitaongozwa na nahodha Mbwana Samatta anayecheza KRC Genk ya Ubelgiji, Adi Yusuf kutoka Blackpool ya England na wachezaji kibao wanaocheza soka la ndani na nje.Burundi pia, si ya kubeza asilimia 95 ya wachezaji wao wanacheza soka Ulaya, Uarabuni na klabu mbalimbali za Afrika wakiongozwa na Saido Berahino anayecheza Zulte Waregem ya Ubelgiji na Fiston Abdul wa JS Kabylie ya Algeria.Awali, kabla ya kuelekea Burundi Ndayiragije alisema mchezo utakuwa mgumu na wenye ushindani lakini watajitahidi kupambana kupata matokeo mazuri. Burundi ina wachezaji wengi vijana natumaini utakuwa ni mchezo wenye ushindani, kikubwa ni kujipanga kupata matokeo na kusonga mbele, alisema. Beki Erasto Nyoni alisema: Tumejiandaa vizuri kikubwa Mwenyezi Mungu atujalie uzima tufanye vizuri. Tunajua umuhimu wa mechi hii, mtuombee kila mmoja kwa imani yake ili kufanya vizuri, hii ni timu ya watanzania. 