 TIMU ya Mbao imesema inajua kasi ya wapinzani wao Simba kwa sasa hivyo, inajipanga kuendana nao ili kuwadhibiti katika mchezo wa Ligi Kuu utakaochezwa mwishoni mwa wiki hii.Mchezo huo utakuwa ni mtihani kwa Kocha Salum Mayanga aliyekabidhiwa timu hivi karibuni kuchukua mikoba ya Ally Bushiri baada ya kushindwa kufanya vizuri. Akizungumza na gazeti hili jana, Mayanga alisema mchezo wa Simba hautakuwa rahisi kwa sababu wako vizuri, lakini haiwafanyi kuwahofia zaidi ya kujipanga kuendana sawa. Simba ipo kwenye kasi, ina wachezaji wazuri na tunawaheshimu tukiendelea kujipanga kuhakikisha tunapata pointi tatu,  alisema na kuongeza kuwa wakati wowote wataingia Dar es Salaam kwa ajili ya mchezo huo. Alisema mchezo huo unaweza kuwa mgumu kutokana na kwamba wanakutana na timu yenye kiwango cha juu inayoshika nafasi ya tatu katika michezo 21 ikiwa na pointi 54.Mayanga alisema anaamini kwa aina ya kikosi alichonacho kitafanya vizuri na kurudi katika kiwango chake. Alisema muhimu ni wachezaji wake kuzingatia nidhamu na kufuata maelekezo wanayopewa ikiwemo kujituma.Mbao imekuwa ikishuka siku hadi siku ambapo katika michezo 30 iliyokwishacheza, imeshinda tisa, sare tisa na kupoteza 12, ikifikisha pointi 36 katika nafasi ya 14. Iwapo itapoteza mchezo huo itazidi kujiweka hatarini ikiwa wengine waliofanana pointi na kutofautiana kidogo watashinda. Hata hivyo, katika mchezo wa raundi ya kwanza uliochezwa jijini Mwanza, Mbao iliibuka na ushindi wa bao 1-0 hivyo, huenda Simba ikataka kulipiza kisasi.