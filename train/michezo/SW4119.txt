 ZAIDI ya Sh milioni 302.6 zimekusanywa katika kilele cha mashindano ya baiskeli ya Acacia Imara Pamoja Cycle Challenge, yenye lengo la kuchangisha fedha kutekeleza miradi itakayoboresha upatikanaji wa elimu kwa jamii zinazozunguka migodi ya kampuni Acacia Kanda ya Ziwa.Mashindano hayo yaliyoandaliwa na Kampuni ya Uchimbaji Madini  Acacia kwa kushirikiana na taasisi binafsi kutoka nchini Canada (CanEducate), yameshirikisha wanaume katika mbio za kilomita 140 na wanawake kilometa 87.Mzunguko wa mashindano hayo yaliyofanyika mwishoni mwa wiki jijini hapa, yalianza na kumalizikia katika Hoteli ya Malaika Resort kwa kupitia maeneo ya Kibandani, Igombe, Sangabuye, Kayenze, Nyanguge, Usagara hadi Buhongwa.Akizungumza katika kilele cha mashindano hayo, Meneja Uboreshaji Tija wa kampuni hiyo, Janet Reuben alisema jumla ya washiriki 211 walishindana katika mbio hizo za baiskeli.Alisema kila mwaka Acacia imekua ikidhamini mashindano ya baiskeli ya Kanda ya Ziwa chini ya jina la Acacia Tufanikiwe Pamoja Cycle Challenge.