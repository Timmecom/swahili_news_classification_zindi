 VINARA wa Ligi Kuu Tanzania Bara, Yanga jana waliendeleza wimbi la ushindi baada ya kuwafunga Azam bao 1-0 katika mchezo uliochezwa Uwanja wa Uhuru Dar es Salaam na kuzidi kunogesha mbio za ubingwa msimu huu.Mchezo huo ni wa kiporo na ulitakiwa kuchezwa mwaka jana, lakini haukuchezwa baada ya ratiba yake kuingiliana na michuano ya Kombe la Mapinduzi.Katika mchezo huo uliokuwa na ushindani kwa muda wote, hasa ufundi sehemu ya kiungo, ulishuhudiwa Yanga wakipata bao hilo pekee katika dakika ya 13 lililofungwa na Mrisho Ngassa.Ushindi huo umewafanya Yanga kuendelea kutamalaki kileleni kwa kufikisha pointi 77 baada ya kucheza michezo 32, ikiwa ni sawa na Azam wanaoshika nafasi ya tatu kwa pointi 66.Huku Simba anayetarajiwa kucheza jioni ya leo katika uwanja huohuo, ina pointi 69 ikishika nafasi ya pili ikiwa nyuma kwa michezo ikilinganishwa na wawili hao wanaowania mbio hizo za ubingwa.Feisal Salum alizawadiwa kadi ya njano baada ya kumchezea vibaya Joseph Mahundi wakati wanawania mpira wa juu.Mchezo huo ulilazimika kusimama mara kwa mara kupisha mlinda mlango wa Yanga, Klaus Kindoki aliyeonekana kuumia mara kwa mara baada ya kupangua michomo mikali ya wapinzani wao kufuatia mikikimiki iliyoelekezwa langoni mwake.Yanga walilazimika kufanya mabadiliko mapema yasiyokuwa ya kiufundi baada ya kutolewa Michael Gadiel aliyeumia kwa kugongana na mlinzi wa Azam na nafasi yake kuchukuliwa na Jaffary Mohamed.Katika mchezo huo, Azam walionekana kutawala zaidi mchezo huo hasa sehemu ya kiungo na kufanya mashambulizi ya mara kwa mara kupitia winga wao wa pembeni, lakini walishindwa kupata bao.Licha ya kuwatumia pia wachezaji wake waliowahi kuichezea Yanga, Obrey Chirwa na Donald Ngoma, Azam walishindwa kabisa kupata bao na kujikuta wakipoteza pointi zote tatu.