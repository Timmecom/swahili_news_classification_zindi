 KOCHA wa timu ya Simba, Patrick Aussems amesema wapinzani wao TP Mazembe kutoka Congo DR walikuwa bora miaka mitatu iliyopita hivyo kikosi chake bado kinanafasi ya kuendelea kuwashangaza watu kwenye michuano ya Ligi ya Mabingwa Afrika.Aussems ametoa kauli hiyo baada ya droo ya hatua ya robo fainali ya michuano hiyo iliyochezeshwa juzi na CAF na timu yake kupangwa na mabingwa hao wa zamani wa Afrika. Simba imepangwa tena kwa mara ya pili na timu kutoka Congo DR, Mazembe baada ya kupangwa na AS Vita kwenye hatua ya makundi. Ausseums ameliambia gazeti hili kikosi chake kimeingia hatua hii hakuna mtu aliyekuwa anategemea lakini wametinga kwa kuzifunga timu zenye uwezo na zenye historia kubwa,safari hii wamepangwa na Mazembe ambao anawafahamu vizuri ni timu nzuri lakini hawezi kuogopa kukabiliana nao. Mazembe ni timu nzuri na wanahistoria kubwa kwenye soka la Afrika, lakini hatuwaogopi wachezaji wangu walitoka kucheza mchezo mgumu dhidi ya AS Vita lakini walipata ushindi wana ari ya kujiamini naamini bado tunanafasi ya kuendelea kuwashangaza watu, alisema Aussems. Alisema Mazembe walikuwa bora miaka mitatu iliyopita na kwamba kwa sasa sio wazuri kwakua kwenye soka lolote linawezekana huku akiendelea kuamini kwamba inaweza ikawa nafasi yao tena ya kusonga mbele. Aussems alisema maandalizi ya mchezo huo yataanza baada ya mchezo wa ligi dhidi ya Mbao FC mwishoni mwa wiki ijayo kwenye uwanja wa Jamhuri Morogoro ambao Simba wameuchagua kama uwanja wa nyumbani ili kupisha maandalizi ya fainali za Afcon U 17 kwenye uwanja wa Taifa.