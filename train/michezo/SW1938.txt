 TAMASHA la Utamaduni la Afrika Mashariki (JAMAFEST) linatarajiwa kufanyika kwa mara ya kwanza nchini kwa siku nane na uzinduzi rasmi unafanyika leo na kesho kwenye uwanja wa Taifa, Dar es Salaam.Linatarajiwa kuhudhuriwa na mastaa mbalimbali kutoka nchi wanachama wa Jumuiya ya Afrika Mashariki (EAC) na kuwa kivutio pekee cha aina yake kutokana na kwamba wanazungumza lugha moja, Kiswahili.Lilianzishwa rasmi mwaka 2011 na tayari limewahi kufanyika nchi mbalimbali za ukanda huo ikiwemo Rwanda mwaka 2013 lililohudhuriwa na watu 17,500, Kenya mwaka 2015 walihudhuria watu 21,000 na Uganda mwaka 2017 lilikuwa na watu 46,500 na awamu hii Tanzania ni muandaaji hivyo, historia nyingine inahitaji kuwekwa ikiwezekana kupiku idadi za watu. Ni tamasha linalounganisha watu wa mataifa hayo wakibadilisha uzoefu, utamaduni, mawazo, vyakula, mitindo, michezo na kufurahia burudani.JAMAFEST linakuja kipindi ambacho mataifa hayo ya Afrika Mashariki yamekuwa yakishirikiana kwa mambo mengi ya kiuchumi, siasa na burudani imepindua meza kibabe hasa baada ya wasanii wengi hasa miaka ya karibuni kuonekana wakiimba muziki wa kisasa kwa kutumia Kiswahili kuonyesha umoja na mshikamano.Wasanii walioweka alama ya umoja wa nchi hizo ni Jose Chameleone wa Uganda ambaye amewahi kuimba nyimbo kadhaa za Kiswahili zinazokubalika ukanda wote, pia kuna Wanyarwanda, Wakenya nao hawako mbali ikionyesha wazi utamaduni wa kikanda haujatofautiana sana. Tamasha hili linatarajiwa kukusanya wajasiriamali maelfu kutoka ukanda huo ambapo hukusanyika na kuonyesha bidhaa zilizobuniwa kitamaduni.Kauli mbiu ya mwaka huu inasema Uanuai wa Kitamaduni, Msingi wa kitengano wa kikanda, Maendeleo ya Kiuchumi na kushamiri kwa Utalii.Waziri wa Habari, Utamaduni, Sanaa na Michezo Dk. Harrison Mwakyembe anasema litakuwa tamasha la aina yake na wala halihitaji kiingilio huku akihimiza watanzania kujitokeza kwa wingi kujionea vitu vya kibunifu kutoka nchi wanachama wa Jumuiya ya Afrika Mashariki.Ni tamasha la aina yake kwasababu anasema litahudhuriwa na zaidi ya watu 100,000. Anasema kutakuwa na wajasiriamali wa wasusi, wapishi wa vyakula watakuwa wanapika vyakula vya utamaduni, burudani za kitamaduni na bongo fleva, michezo ya jadi, tuzo za filamu na sanaa mbalimbali.  Tunategemea kupata wajasiriamali kutoka mikoa mbalimbali nchini na nchi za ukanda wetu wa Afrika Mashariki, wataonyesha bidhaa zilizobuniwa kitamaduni, anasema.Dk. Mwakyembe anasema kutakuwa na wasanii kibao watakaotoa burudani kama Hadija Kopa, Saida Karoli, Peter Msechu, Diamond Plutnumz, Rich Mavoko, Lina Sanga, na wengine watakaoungana pamoja kuburudisha watu watakaofika kujionea bidhaa bure. Maandalizi kwa kweli ni mazuri, tayari watu wameanza kutengeneza vibanda vyao vya kuweka bidhaa, niwahakikishie kwamba kutakuwa na usalama na burudani kutoka kwa Diamond, anasema. Waziri huyo anasema kutakuwa na wimbo maalum utakaoimbwa siku hiyo uliotungwa na msanii wa kizazi kipya Peter Msechu ukiwa na lengo ya kuelimisha kuhusu utamaduni wa Jumuiya ya Afrika Mashariki. Kutokana na wimbo huo, Dk. Mwakyembe ameona kuna umuhimu kwa wasanii kushirikiana kuimba kwa pamoja kwenye tamasha hilo la kihistoria na hivyo, kumuomba Diamond aliyekuwa na tamasha la wasafi Iringa mwishoni mwa wiki hii kukatisha na kuweka uzalendo mbele. Hapa sasa inabidi uzalendo uangaliwe, tumemuomba Diamond aliyekuwa na tamasha lake Iringa akatishe aje aungane na wenzake kuimba wimbo maalum uliotungwa na Msechu na ameniambia atakuwepo, anasema.Anasema ni muhimu watanzania kujitokeza kwasababu watajifunza tamaduni, vyakula na mambo mbalimbali ya makabila na nchi nyingine kwa manufaa yao.Lakini pia, wanaweza kuvutiwa na bidhaa za kununua au hata vyakula vinavyopikwa na wengine kitamaduni. Uzuri ni kwamba tamasha hilo litazinduliwa siku ambayo kuna mechi ya Tanzania na Sudan hivyo, mashabiki wa soka watumie fursa hiyo kwenda mapema kujionea mambo mazuri kabla ya kuanza kwa mechi hiyo itakayochezwa saa 1:00 jioni.Mwenyekiti wa Kamati ya JAMAFEST 2019 Joyce Fisoo anasema kulikuwa na idadi kubwa ya wasanii waliopeleka nyimbo zao na ushindani ulikuwa mkubwa. Anasema baada ya kupitia wameona wachague wimbo wa Msechu utakaoimbwa siku ya ufunguzi wa tamasha hilo kesho.Katibu Mkuu wa Wizara ya Habari, Utamaduni, Sanaa na Michezo Susan Mlawi anasema Tanzania imepata heshima kubwa kuandaa tamasha hilo la nne na kwamba anaamini litafanikiwa. Mlawi anaelezea faida za Jamafest kuwa kama sehemu ya kuendeleza ushirikiano wa kijamii na kitamaduni Afrika Mashariki. Anasema moja ya kazi za tamasha hilo ni kukuza umoja kwa wengi, kubadilishana uzoefu wa kiutamaduni na mijadala na kusherehekea utajiri wa urithi wa utamaduni kwa watu wa Afrika.Katibu huyo anasema ni vema waandaaji wakatumia tukio hilo kukitangaza Kiswahili kama lugha inayotumiwa na watu mbalimbali katika jamii na kuongeza kuwa tamasha lina umuhimu wa kukuza ukuaji wa kiuchumi, utalii na ujumuishwaji wa kikanda. Na kwa kutambua umuhimu huo, Waziri wa Maliasili na Utalii kwa kushirikiana na Sekta binafsi walitangaza kila mwaka Septemba watu kusherehekea Urithi wetu. Tamasha la urithi wetu mwaka huu litaungana na Jamafest katika kusherehekea pamoja kutokana na matukio mengi kufanana na kauli mbiu ikilenga kwenye utalii na uchumi. Ni muhimu kwa watanzania kuhudhuria tamasha hilo kwani itatoa fursa ya kujifunza tamaduni za nchi nyingine ili wakati mwingine watakapotembelea nchi hizo wawe wanajua baadhi ya mambo.