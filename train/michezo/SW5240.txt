 LICHA ya Simba kupoteza katika mchezo wa kwanza dhidi ya Nkana ya Zambia kwa mabao 2-1, kocha wa wekundu hao, Patrick Aussems anaamini bado wana nafasi kubwa ya kusonga mbele na kuwafunga Nkana katika mchezo wa marejeano mwishoni mwa wiki hii.Simba ilifungwa katika mchezo huo wa kwanza uliopigwa Kitwe, Zambia mwishoni mwa wiki iliyopita wakiwania kufuzu katika hatua ya makundi ya Ligi ya Mabingwa Afrika. Akizungumzia mchezo huo wa marudiano, kocha huyo raia wa Ubelgiji alisema anaamini bao moja walilolipata katika mechi hiyo, limetosha kuwapa njia ya ushindi katika mchezo unaokuja.Mbali na hayo, pia alisema hawana muda wa kupoteza tangu walipotua nchini usiku wa kuamkia leo, wakitokea Zambia, kwamba mara moja wameanza kuifanyia kazi Nkana kuhakikisha wanaiondosha katika mechi ya marudiano kwa kuwa tayari amebaini vitu vingi juu ya wapinzani wao hao.  Niseme kwamba haikuwa mbaya sana, tumepoteza lakini tumepata bao moja ugenini.Hatukucheza vizuri kama tulivyotegemea lakini kama unavyojua mechi hizi zina nyumbani na ugenini kwa hiyo ile imepita na sasa tunajipanga upya.  Mapema mno tutaanza kuiangalia mechi yetu hiyo ya pili, hatuna muda wa kupoteza kwa sababu wapinzani wetu wapo vizuri, tutaanza mazoezi kesho (leo) na nitapata nafasi ya kuangalia tena ile mechi iliyopita na kisha tutahitaji ushindi na kucheza vizuri zaidi ya wapinzani hiyo Jumapili,  alisema Aussems. Katika mechi hiyo, Simba itahitaji ushindi wa bao 1-0 pekee ili kusonga mbele kutokana na faida ya bao moja walilolipata ugenini lakini sare ya aina yoyote itawaondoa wekundu hao katika michuano hiyo.