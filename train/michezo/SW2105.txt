 KOCHA Emmanuel Amunike ameita kikosi cha Taifa Stars kwa ajili ya mchezo wa mwisho dhidi ya timu ya taifa ya Uganda, The Cranes na hakumjumuisha hata mchezaji mmoja wa Mtibwa Sugar.Mchezo huo wa kundi L utapigwa kwenye Uwanja wa Taifa, Dar es Salaam Machi 24 ni muhimu kwa Taifa Stars kufuzu kwa fainali za Mataifa ya Afrika ambapo mara ya mwisho kufuzu kwa fainali hizo ni miaka 38 iliyopita.Kwa mara ya kwanza, Mtibwa Sugar imeshindwa kutoa mchezaji hata mmoja kwenye kikosi cha Taifa Stars lakini kocha wa timu hiyo, Zubery Katwila alisema hayo ni maamuzi yake na yeye hawezi kumuingilia. Siwezi kumchambua kocha mwenzangu kwanini hajamuita hata mchezaji mmoja kwenye kikosi changu, hilo nawaachia wachambuzi. Kama kocha, ni wazi Amunike ana vigezo vyake juu ya wachezaji wa aina gani awaite kwenye kikosi chake na ambao anaamini watampa matokeo mazuri na kama mtanzania niko nyuma yake kuona timu yetu ya taifa inapata matokeo mazuri,  amesema Katwila ambaye amewahi kuichezea Taifa Stars.Tangu nyota huyo wa zamani wa kimataifa wa Nigeria atangaze kikosi chake kitakachoivaa timu ya taifa ya Uganda Machi 24, kumekuwa na maoni mbalimbali kutoka kwa mashabiki na wachambuzi juu ya uteuzi wake.Wengi wamekuwa wakitaja majina ya wachezaji kama vile Salim Ayee, Ibrahim Ajibu, Mohamedi Hussein Tshabalala , Paul Godfrey na Abdallah Shaibu  Ninja  kuwa walistahili kuitwa kwenye kikosi hicho.