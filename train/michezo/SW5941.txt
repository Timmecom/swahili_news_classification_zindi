 TIMU ya Taifa ya Wanawake ya Tanzania Bara, Kilimanjaro Queens, leo inashuka dimbani kutetea ubingwa wa Kombe la Chalenji kwa nchi za Afrika Mashariki na Kati (Cecafa) itakapocheza fainali dhidi ya Kenya kwenye Uwanja wa Azam Complex, Chamazi.Kilimanjaro Quees ilifuzu kwa fainali hiyo baada ya kuifunga kwa mbinde Uganda kwa bao 1-0 katika mchezo wa nusu fainali ulipigwa kwenye uwanja huo wakati Kenya wenyewe waliifunga Burundi kwa mabao 5-0 katika mchezo uliopigwa mapema juzi.Mchezo huo wa fainali unatarajia kuwa mgumu kwa timu zote, kwani zina uwezo wa hali ya juu, huku Kilimanjaro Queens ikitaka kutetea ubingwa wake kwa kutwaa taji kwa mara ya tatu mfululizo wakati Kenya ikitaka kulipa kisasi cha kufungwa katika fainali ya mwaka jana.Kocha wa Tanzania Bara, Bakari Shime alisema kuwa timu yake imejiandaa vizuri kwa mchezo huo na ni matarajio yake kuwa watashinda tena na kulitwaa kabisa kombe hilo.Bao hilo pekee la Kilimanjaro Queens lilifungwa na Asha Rashid  Mwalala  katika dakika za lala salama baada ya kuunganisha wavuni mpira uliopigwa kutokea pembeni mwa uwanja na Mwanahaisi Omary  Gaucho .Wakati mabao ya Kenya dhidi ya Burundi iliyochapwa pia 5-0 na Tanzania Bara katika mechi ya Kundi A yalifungwa na Dorcus Nixon dakika ya 14, Jentrix Shikangwa dakika ya 53 na 71, Mwanalima Jereko dakika ya 67 na Carazone Aquino dakika ya 87.Leo kuanzia saa 8:00 mchana, Burundi itaanza kumenyana na Uganda katika mchezo wa kusaka mshindi wa tatu kabla ya fainali itakayoanza saa 10:00 jioni.