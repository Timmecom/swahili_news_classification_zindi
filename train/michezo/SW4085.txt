 Yanga imekwenda nchini humo ikiwa na azma moja ya kuhakikisha wanafanya vyema na angalau kuwafuta machozi mashabiki wa timu hiyo kwa kung oka katika michuano mingine msimu huu iliyokuwa ikishiriki, hivyo imejipanga vya kutosha kufanya vizuri katika mechi yao hiyo ya kwanza ya makundi.Beki wa kulia wa Yanga, Juma Abdul amewaeleza wadau na wapenzi wa Yanga kushusha presha na kuiombea timu hiyo ambayo inakwenda kikamilifu ikiwa na kiu ya kuliwakilisha vyema taifa na kuitangaza Yanga kona zote. Hii ni moja ya nafasi yetu iliyobaki tunayopaswa kuitumia sawasawa. Unajua kumekuwa na huzuni za hapa na pale baada ya kufanya vibaya katika mechi ya mwisho ya ligi na kupunguza matumaini ya kutwaa ubingwa lakini pia kutolewa FA haikuwa nzuri hata kidogo. Kwa hiyo hii ni nafasi yetu kuhakikisha tunafanya vizuri katika kombe hili. Mara ya mwisho hatukufanikiwa kuvuka katika hatua ya makundi lakini safari hii tumepania kuvuka hapo na kusonga mbele zaidi ikiwa ni sehemu ya kuhakikisha hatutoki patupu msimu huu lakini pia kuliwakilisha vizuri taifa na kurejesha furaha inayoonekana kupotea kwa mashabiki wa Yanga,  alisema.Beki huyo alifafanua zaidi kuwa anaamini hata wachezaji wenzake wanafahamu umuhimu wa mechi hiyo iliyo mbele yao na michuano yote kwa ujumla, hivyo kilichobaki baada ya kujipanga na michuano hiyo ni kufanya vyema na kujiweka kwenye mazingira mazuri zaidi.Upande wa maandalizi, benchi la ufundi la timu hiyo limeeleza kuwa imefanya uchunguzi wa kutosha juu ya timu wanayokwenda kukutana nayo, kwa kuangalia baadhi ya mechi zao muhimu za msimu huu kuanzia kwenye ligi mpaka kimataifa kuona mbinu wanazotumia wanapokuwa nyumbani, hivyo wamejipanga vizuri kwenye eneo hilo pia.Yanga baada ya kumalizana na Alger katika mechi hiyo inayotarajiwa kupigwa Uwanja wa 5 Juillet, itarejea Dar es Salaam kuisubiri Rayon Sports ya Rwanda Mei 16 kabla ya kumalizia ngwe ya kwanza kwa kuifuata Gor Mahia kwao Kenya Julai 18, mwaka huu.