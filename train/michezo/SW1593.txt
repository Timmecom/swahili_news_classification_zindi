 USHINDI wa Azam FC wa mabao 2-0 dhidi ya Lipuli katika mchezo wa Ligi Kuu uliochezwa juzi, ni salamu kwa Yanga kuwa wako tayari kupambana kuelekea katika mchezo utakaowakutanisha kesho.Azam FC ilishinda mchezo huo uliochezwa kwenye Uwanja wa Taifa, Dar es Salaam kufuatia Uwanja wao wa Azam Complex, kuwa katika matengenezo ambao mabao yalifungwa na Shaban Chilunda na Joseph Mahundi.Wakati wanalambalamba hao wa Chamazi wakifurahia ushindi huo, Yanga walikula kichapo cha mabao 3-0 dhidi ya Kagera Sugar hivyo huenda mchezo wa kesho ukawa mgumu kwao.Akizungumzia ushindi katika mchezo huo , Kocha Msaidizi wa Azam FC, Idd Cheche alisema walifanikiwa kujua mapungufu ya Lipuli ndio maana walipata matokeo mazuri. Nashukuru Mungu wachezaji walipewa maagizo nini cha kufanya, mchezo ulikuwa mgumu mwanzo mwisho ila tulipata pointi tatu kwa sababu tulitumia mapungufu yao kuwaadhibu,  alisema.Naye Kocha wa Lipuli, Julio Ellieza alisema kilichowagharimu wakafungwa ni kwa sababu walifanya makosa na walipambana kwa uwezo wao ila bahati haikuwa yao. Tumefanya makosa wametuadhibu, tulipambana kadiri ya uwezo wetu lakini imeshindikana, naamini makosa yaliyojitokeza tutaenda kuyafanyia kazi ili tufanye vizuri katika michezo inayokuja,  alisema.