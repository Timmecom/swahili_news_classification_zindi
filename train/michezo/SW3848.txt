 YANGA inatarajia kucheza mchezo wake wa 13 wa Ligi Kuu soka Tanzania Bara leo dhidi ya JKT Tanzania kwenye Uwanja wa Taifa, Dar es Salaam huku kocha Bakari Shime akidai mabingwa hao wa zamani hawawatishi.Mabingwa hao wa kihistoria wako moto baada ya kutoka kushinda michezo miwili ya mikoani mmoja dhidi ya Mwadui walioshinda mabao 2-1 na dhidi ya Kagera Sugar 2-1 hivi karibuni.Timu hiyo inajivunia kutopoteza mchezo wowote na iwapo itashinda mchezo huo, basi itaifikia rekodi ya wekundu wa Msimbazi Simba ya msimu wa mwaka juzi iliyocheza idadi hiyo ya michezo pasipo kupoteza na baadaye ikavunjwa na Lyon katika mchezo wa 14.Mbali na kufikia rekodi ya wekundu hao, ushindi utaiwezesha kuishusha Azam kileleni inayoongoza ligi kwa pointi 33 baada ya kucheza michezo 13, kushinda 10 na kupata sare tatu.Yanga kwa sasa inashika nafasi ya pili nyuma ya wanalambalamba hao ikiwa na pointi 32, tofauti ya pointi moja. Mshambuliaji wa Yanga, Haritier Makambo anakuja kwa kasi na ni hatari katika lango la wapinzani iwapo hatachungwa.Katika michezo miwili iliyopita kila mmoja katupia bao. Ingawa hata hivyo, timu hiyo imekuwa haimtegemei mtu mmoja katika kufunga bado ina wachezaji wengi wenye uwezo. JKT Tanzania sio timu ya kubeza imekuwa haitabiriki katika matokeo yake.Inashika nafasi ya sita ikiwa imeshacheza michezo 13, imeshinda minne, imepata sare saba na kupoteza miwili. Timu hiyo mara nyingi imekuwa ikicheza kwa kujihami na kufanya mashambulizi ya kushtukiza. Katika michezo mitano iliyopita, imeshinda mmoja, imepata sare mbili na kufungwa miwili.