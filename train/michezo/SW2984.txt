 AZAM FC imeendelea kusonga mbele mdogo mdogo katika Ligi Kuu ya Tanzania Bara baada ya jana kuifunga Kagera Sugar kwa bao 1-0 katika mchezo uliofanyika kwenye Uwanja wa Kaitaba mjini Bukoba.Bao hilo pekee katika mchezo huo, lilifungwa na Donald Ngoma katika dakika ya 40, limeiwezesha Azam FC kufikisha pointi 30 na kujikita zaidi kileleni mwa msimamo huo wa ligi ikifuatiwa na Simba yenye pointi 26, ambayo inaweza kutolewa katika nafasi hiyo, endapo Yanga itakuwa imeifunga Ndanda jana.Ngoma pia ndiye aliyeifungia Azam bao pekee wakati timu hiyo ikishinda bao 1-0 dhidi ya Singida United kwenye Uwanja wa Namfua mjini Singida wiki iliyopita.Yanga jana usiku ilitarajia kushuka kwenye Uwanja wa Taifa kucheza dhidi ya vijana hao wa Ndanda ya Mtwara.Katika mchezo huo wa jana, Azam FC ilipata pigo baada ya mfungaji wake huyo, Ngoma kutolewa nje ya uwanja baada ya kuoneshwa kadi nyekundu ya moja kwa moja katika dakika ya 90.Kwa upande wa mabingwa watetezi Simba, wenyewe juzi waliendeleza ushindi baada ya kuibuka na mabao 2-0 dhidi ya JKT Tanzania katika mchezo uliopigwa kwenye Uwanja wa Mkwakwani mjini Tanga.Mabao ya Simba, ambayo imefikisha pointi 26 yalifungwa na Meddie Kagere katika dakika ya 11 na 37 na kuifanya timu hiyo kuondoka na pointi zote tatu.Katika mchezo mwingine jana, Mwadui ya Shinyanga ilishindwa kutamba mbele ya Tanzania Prisons ya Mbeya baada ya kulazimishwa suluhu katika mchezo uliofanyika kwenye Uwanja wa Mwadui Complex.