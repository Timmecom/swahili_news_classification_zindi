 WEKUNDU wa Msimbazi Simba wameendeleza ushindi katika mchezo wa Ligi Kuu soka Tanzania Bara baada ya kushinda mabao 3-0 dhidi ya African Lyon.Katika mchezo huo uliochezwa jana kwenye uwanja wa Sheikh Amri Abeid Arusha, mabao ya Simba yalifungwa na John Bocco mawili na Adam Salamba aliyefunga bao moja.Ushindi huo unaifanya Simba kubaki katika nafasi ya tatu kwa kufikisha pointi 42 katika michezo 17 huku wapinzani wake African Lyon wakiendelea kushika mkia kwa pointi 21 katika michezo 27 iliyocheza.Katika mechi ya jana, kipindi cha kwanza timu zote ziliingia kwa kasi kila mmoja akionesha kutaka ushindi na dakika ya nne, Lyon ilipata nafasi na kushindwa kuitumia kupitia kwa Steven Mwasyika na dakika 20, Rashid Juma wa Simba alipata nafasi ya wazi na kushindwa kuitumia.Dakika 28 wekundu hao walipata bao la uongozi la mkwaju wa penalti baada ya Rolland Msonjo wa Lyon kushika mpira eneo la hatari na bao likafungwa na nahodha Bocco.Bao la pili lililofungwa na Salamba dakika ya 44 lilitokana na kipa wa Lyon kupangua shuti lililopigwa na Bocco kabla Salamba hajauwahi na kuujaza wavuni.Lyon licha ya kujitahidi kucheza walikuwa wanashindwa kuingia ndani ya eneo la hatari la Simba kutokana na ukuta mkali wa mabingwa hao watetezi.Bocco aliifungia Simba bao la tatu sekunde chache baada ya kuanza kipindi cha pili akiunganisha krosi ya Rashid Juma.Katika mechi hiyo, Simba ndiyo ilimiliki mpira kwa asilimia kubwa.Kocha wa Simba, Patrick Aussems aliwapumzisha baadhi ya nyota wa kikosi cha kwanza waliocheza mchezo uliopita dhidi ya Yanga isipokuwa Aishi Manula, Pascal Wawa na Bocco ili kuwapa nafasi wale waliokuwa hawapati na wengine kuandaliwa kwa mechi ijayo dhidi ya Azam.Michezo mingine iliyochezwa jana ni Azam FC iliyolazimishwa sare ya bao 1-1 dhidi ya Coastal Union, Mwadui ilishinda 2-1 dhidi ya Biashara na Ruvu Shooting ikitoka suluhu dhidi ya Kagera Sugar.