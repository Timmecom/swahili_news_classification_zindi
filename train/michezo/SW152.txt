 MSHAMBULIAJI wa Azam FC, Obrey Chirwa amekuwa mchezaji wa tatu msimu huu kufunga mabao matatu katika mchezo mmoja, hat-trick, baada ya kufanya hivyo katika ushindi wa mabao 5-0 dhidi ya Alliance mchezo uliopigwa jana Uwanja wa Nyamagana, Mwanza.Chirwa alifunga mabao hayo dakika ya tano, 24 na 68 baada ya kazi nzuri iliyofanywa na mshambuliaji Shaban Chilunda, ambaye alifunga mabao mengine mawili katika dakika ya 32 na 52 kufuatiwa kazi nzuri ya Chirwa na beki Nicolas Wadada.Wengine ambao tayari wameshafunga hat-trick msimu huu ni Ditram Nchimbi wa Polisi Tanzania dhidi ya Yanga na Daluwesh Saliboko wa Lipuli walipocheza dhidi ya Singida United. Baada ya ushindi huo, Azam imesogea mpaka nafasi ya nne ikiwa na pointi 19 sawa na Namungo, ambao wote walishinda mechi zao za mwisho.Katika mchezo huo wa jana, Azam ilitawala kwa kiasi kikubwa na kufanikiwa kutengeneza nafasi nyingi, ambazo hazikuzaa matunda kutokana na kukosa umakini kwa washambuliaji wa timu hiyo.Licha ya kutawala mchezo huo, Azam iliendelea kuwa na uchu wa mabao, baada ya kufanya mabadiliko ya kutoka Obrey Chirwa na kuingia Shaban Hamis na kutoka Mudathir Yahya na kuingia Donald Ngoma.Mabadiliko hayo yaliendelea kuifanya timu hiyo kuendelea kumiliki mpira na kukosa umakini wa eneo la mwisho baada ya kazi nzuri iliyokuwa ikifanywa na viungo wa timu hiyo akiwemo Salum Abubakar. Matokeo mengine ya michezo ya jana ni Mbao ilishinda 2-0 dhidi ya KMC, Mtibwa ikaifunga Kagera mabao 3-1, Biashara ikaifunga Lipuli 1-0, Mbeya City ikiwa Sokoine ikalala 2-1 dhidi ya Mwadui na JKT Tanzania ilishinda 2-1.Wakati huohuo, Yanga wanaondola leo inaifuata Alliance ya Mwanza ambayo itacheza nayo keshokutwa Ijumaa kwenye Uwanja wa CCM Kirumba.