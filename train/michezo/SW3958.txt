 Pamoja na Hanspope, mahakama hiyo imeamuru Franklin Lauwo naye akamatwe afikishwe mahakamani hapo.Hakimu Mkazi Mkuu, Thomas Simba alitoa amri hiyo jana baada ya Mwendesha Mashitaka wa Taasisi ya Kuzuia na Kupambana na Rushwa (Takukuru), Leonard Swai kubadili hati ya mashitaka na kuongeza washitakiwa hao. Wakili Swai alidai kuwa washitakiwa hao wawili wametafutwa na taasisi hiyo tangu mwezi wa tatu bila mafanikio.Hivyo, aliomba hati ya kuwakamata washitakiwa hao ambao hawakuwepo mahakamani wakati hati ya mashitaka inabadilishwa na kuwaunganisha kuwa miongoni mwa washitakiwa wa utakatishaji fedha na kughushi.Inadaiwa Machi 15, mwaka jana, jijini Dar es Salaam, washitakiwa Aveva na Nyange wote kwa pamoja walighushi fomu ya kuhamisha fedha kuonesha kwamba Klabu ya Simba inalipa deni la dola za Marekani 300,000 kwa Aveva, kitu ambacho si kweli.Katika shitaka la pili linalomkabili Aveva, inadaiwa Machi 15, mwaka jana maeneo ya Benki ya CRDB tawi la Azikiwe wilayani Ilala, Dar es Salaam, alitoa nyaraka hiyo ya uongo kwa benki hiyo kuonesha kuwa klabu hiyo inalipa dola za Marekani 300,000 kwa Aveva.Pia inadaiwa tarehe tofauti tofauti kati ya Machi 15 na Juni 29, mwaka jana, ndani ya mkoa huo, washitakiwa walikula njama kutakatisha fedha dola za Marekani 300,000 huku wakijua kwamba fedha hizo ni zao la uhalifu ambalo ni kughushi.Machi 15 mwaka jana, katika Benki ya Barclays Mikocheni wilayani Kinondoni, Dar es Salaam, Aveva alijipatia dola za Marekani 300,000 wakati akijua kuwa alipata fedha hizo kutokana na nyaraka za kughushi.Katika mashitaka ya tano yanayomkabili Nyange, ilidaiwa Machi 15, mwaka jana katika tawi la Barclays tawi la Mikocheni, alimsaidia Aveva kupata fedha kutoka katika benki hiyo, huku akijua kwamba ni zao la uhalifu, ambalo ni kutokana na kughushi fomu ya kuhamishia fedha.