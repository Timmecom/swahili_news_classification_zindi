 WAZIRI wa Habari, Sanaa, Utamaduni na Michezo, Dk Harrison Mwakyembe anatarajiwa kuwa mgeni rasmi katika kuhitimisha Ligi ya soka la Watu wenye ulemavu itakayofanyika leo katika Viwanja vya Jakaya Kikwete Dar es Salaam.Pamoja na Dk Mwakyembe pia atakuwepo Naibu Waziri Ofisi ya Waziri Mkuu, Bunge, Sera, Ajira na Wenye Ulemavu Stella Ikupa, Mkuu wa Wilaya ya Ilala, Sophia Mjema, Meya wa manispaa ya Ilala, Omar Kumbilamoto na Katibu Mkuu wa Shirikisho la Watu wenye Ulemavu la Dunia (WAFF), Simon Baker.Akizungumza jana Katibu Mkuu wa Shirikisho la soka la watu wenye ulemavu Tanzania (TAFF), Moses Mabula alisema zitachezwa michezo miwili ambayo itazikutanisha Drogheda AFC na River Valley na mchezo mwingine ambao utaamua nani bingwa utakuwa kati ya Bullymum AFC na L.S.L AFC. L.S.L AFC inaongoza ikiwa na pointi tisa baada ya kucheza michezo minne na kufungwa mmoja ikifuatiwa na Ballymun hivyo timu itakayoshinda itakuwa bingwa,  alisema Moses. Pia alisema sherehe za kufunga ligi hiyo zitaanza saa 8:00 mchana na kuwaomba mashabiki kufika kwa wingi kwani hakuna kiingilio.Alisema bingwa atapata kombe na medali na wachezaji waliofanya vizuri nao watapata medali na wengine watachaguliwa kuunda timu ya Taifa ambayo inatarajiwa kushiriki mashindano ya CECAFA mwakani na baadae mashindano ya Afrika yanayotarajiwa kufanyika Septemba mwakani nchini Angola.Katika msimamo wa wafungaji mchezaji wa Drogheda AFC , Winston Alex anaongoza akiwa na mabao sita akifuatiwa na Alfan Kiyanga wa L.S.L, Juma Kidevu wa Ballymun na Saleh Yusuph wa River Vallaey ambao kila mmoja ana mabao matano.Frank Ngairo wa L.S.L ana mabao manne, Modrick Mohamed wa Drogheda ana mabao matatu, Salim Rashid na Steven Manumbu wote wa Ballymun wana mabao mawili kila mmoja na Athuman Lubandame na Salmin Michael wa L.S.L wana bao moja kila mmoja. Tanzania tayari ni mwanachama wa Shirikisho la Soka la Watu wenye ulemavu la dunia.