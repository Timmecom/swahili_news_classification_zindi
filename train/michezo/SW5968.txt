 Mechi iliyozikutanisha klabu za Simba na Yanga mwishoni mwa wiki iliyopita imeingiza jumla ya Shilingi milioni 342.8. huku Yanga iliyokuwa timu mwenyeji ikipata Sh. milioni 165.Taarifa fupi iliyotolewa na Shirikisho la Soka (TFF) leo Jumatatu kupitia ukurasa wake wa Instagram, imeeleza kuwa katika mchezo huo uliochezwa Jumamosi, wiki iliyopita, jumla ya watazamaji 41,266 waliingia kushuhudia pambano hilo la watani wa jadi.Katika mechi hiyo, Simba iliifunga Yanga 1-0 baada ya Meddie Kagere kuunganisha krosi ya John Bocco  debayor. Mgawanyo huo unaonesha kuwa makato ya kodi ni Sh milioni 52.3, Bodi ya Ligi (TPLB) ikipata Sh milioni 24.8 huku gharama za mchezo zikiwa ni Sh milioni 19.3. Gharama za uwanja, kwa mujibu wa TFF, ni Sh milioni 41.3 huku watoa huduma ya tiketi Selcom wakipata Sh milioni 15.2. TFF ilibadili kanuni zake za mgawanyo wa mapato hivyo katika msimu huu, timu hazigawani mapato ya getini badala yake mwenyeji ndiyo anachukua kiasi chote kitakachokuwa kimepatikana.