 VINARA wa Ligi Kuu soka Tanzania Bara Yanga wamesema mchezo wa leo dhidi ya Alliance hawana budi kuja na mbinu tofauti na ile waliyotumia katika mchezo uliopita wa Kombe la FA dhidi ya Namungo kutokana na aina ya timu wanayocheza nayo.Mchezo huo unatarajiwa kuchezwa saa 10.00 jioni kwenye uwanja wa CCM Kirumba Mwanza. Akizungumzia mchezo huo Kocha Mkuu Mwinyi Zahera alisema wapinzani wake wengi ni vijana wadogo na wana nguvu hivyo, anauona mchezo huo utakuwa wenye nguvu. Tuko na morali na tuna mipango mizuri, kama wachezaji wataitumia katika mchezo huo tutaibuka na ushindi, alisema. Alisema, kikosi chake kiko vizuri kutokana na kucheza michezo mingi ya ugenini.Vinara hao wanahitaji ushindi kuendelea kujiweka pazuri katika mbio za ubingwa. Iwapo watafungwa au kupata sare watakuwa kwenye uwezekano wa kushuka baadaye ikiwa tu mpinzani wake Simba atashinda michezo sita ya viporo vilivyobaki.Tofauti na Alliance haina cha kupoteza, ikishinda itazidi kujiimarisha na pengine kuendelea kujiweka katika nafasi za juu ila ikipoteza inaweza kushuka pia, nafasi moja au nne kutegemea na wengine walioko chini yake watakavyoshinda.Yanga inaongoza ligi kwa pointi 61 katika michezo 25 waliyocheza huku Alliance ikionekana kuwa na mwenendo mzuri hasa mzunguko huu wa pili baada ya kutoka kwenye mstari wa hatari hadi nafasi ya saba ikiwa na pointi 36 katika michezo 28.Mara ya mwisho kukutana na Yanga, Alliance ilifungwa mabao 3-0 kwenye uwanja wa taifa. Bila shaka timu hiyo itataka kutumia vyema uwanja wake wa nyumbani kulipiza kisasi kwa Yanga kwa kuhakikisha inapata matokeo mazuri. Kikosi hicho kinachofundishwa na Kocha Malale Hamsini kimekuwa na mwenendo mzuri tangu kuchukua mikoba ya Mbwana Makata.Lakini kitakuwa na kazi kubwa ya kumdhibiti mshambuliaji bora wa Yanga Heritier Makambo aliyeifungia timu yake mabao 12. Bila shaka hawamtasahau katika mechi ya raundi ya kwanza alikuwa ni miongoni mwa waliowafunga katika ushindi wa 3-0.Wengine waliofunga ni Mrisho Ngassa na Ibrahim Ajibu. Yanga pia, haipaswi kuwabeza wapinzani wake kwasababu watataka kuweka rekodi bora ya kumfunga kigogo. Mwenendo wa timu zote katika mechi tano zilizopita inaonyesha kuwa wote hawakufanya vizuri sana kwa hivyo, kila mmoja anahitaji matokeo. Katika idadi hiyo, Yanga imeshinda miwili, sare mbili na kupoteza mmoja matokeo sawa na aliyopata Alliance. Yeyote anaweza kuibuka na ushindi kutegemea na maandalizi yao.