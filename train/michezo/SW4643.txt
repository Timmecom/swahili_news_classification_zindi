 TIMU ya Taifa ya Tanzania, Taifa Stars leo inatarajiwa kushuka katika dimba la Bog El-arab, mjini Alexandria, Misri kucheza mechi ya kujipima uwezo dhidi ya wenyeji Misri.Stars watautumia mchezo huo kwa ajili ya kukiweka sawa kikosi chake kabla ya kuanza kwa mikikimikiki ya Michuano ya Mataifa ya Afrika (Afcon 2019) yanayotarajiwa kuanza kutimua vumbi Juni 21 mpaka Julai 19 nchini humo.Kwa mara ya kwanza, michuano hiyo itashirikisha jumla ya mataifa 24 badala ya 16. Na Tanzania imepangwa katika Kundi C pamoja na mataifa ya Senegal, Algeria na Kenya. Taarifa zinaeleza kuwa Misri iliyo Kundi A pamoja na Mataifa ya DR Congo, Uganda na Zimbabwe huenda itapambana na Stars bila ya nyota wake anayechezea Liverpool ya England, Mohammed Salah kutokana na kupewa muda zaidi wa kupumzika.Salah ambaye ni mfungaji bora mwenza katika Ligi Kuu ya England baada ya wachezaji watatu kufungana kwa kila moja kufunga mabao 22, huku Mkurugenzi wa timu hiyo ya Misri, Ihab Leheta alibainisha kuwa Salah alipewa ruhusa ya kuchelewa kujiunga na wenzake katika mazoezi ili kupumzika zaidi baada ya kuiwezesha Liverpool kutwaa taji la Ligi ya Mabingwa wa Ulaya.Kocha wa Stars, Emmanuel Amunike amesema kuwa atautumia mchezo huo kuangalia mapungufu yaliyopo katika kikosi chake na kuyafanyia kazi kabla ya kucheza mechi yao ya kwanza Juni 23 dhidi Senegal.  Tutautumia mchezo huo wa kirafiki kukiangalia kikosi mapungufu yaliyopo kwa yale tutakayoyabaini tutayafanyia marekebisho haraka kabla ya michunao kuanza rami. Tunachokifanya sasa ni kuangalia jinsi tunaweza kukifanya kikosi cha Taifa Stars kuwa bora na bora zaidi tunapokwenda katika mechi zetu,  alisema Amunike. Kikosi kamili cha Taifa Stars Aishi Manula, Metacha Manata, Aron Kalambo, Hassan Kessy, Gadiel Michael, Mohammed Hussein, Himid Mao, Feisal Salum, Frank Domayo, Yahya Zaid, Aggrey Moris, Kelvin Yondani, Mudathir Yahya, Ally Mtoni, John Bocco, Thomas Ulimwengu, Farid Mussa, Erasto Nyoni, Vicent Philipo, Abdillahe Yousuf, Rashid Mandawa, Mbwana Samatta na Simon Msuva.