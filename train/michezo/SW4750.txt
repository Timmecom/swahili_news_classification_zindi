 RAIS mstaafu wa Awamu ya Nne, Jakaya Kikwete anatarajiwa kuwaongoza wapenzi na wanachama wa Klabu ya Yanga katika tukio Kubwa Kuliko linalofanyika kesho kwenye ukumbi wa Diamond Jubilee Dar es Salaam.Hilo ni tukio maalumu la kuichangia klabu ya Yanga ili iweze kufanya vizuri katika mashindano ya kitaifa na kimataifa msimu ujao. Kauli hiyo imetolewa jana na Mwenyekiti wa kamati ndogo ya kuhamasisha uchangishaji, David Luhaga ikiwa ni maandalizi ya mwisho kuelekea kwenye tukio hilo.Tukio  Kubwa Kuliko  linatajwa kuvunja rekodi kuzidi lililofanyika Dodoma, pia linatarajiwa kuwakutanisha wapenzi na mashabiki wa timu hiyo kwa lengo la kuchangisha fedha ambayo itaisaidia timu hiyo kufanya usajili wa wachezaji wa maana kusuka kikosi kipya kwa ajili ya kuleta ushindani katika mechi za ligi na kimataifa.Luhaga alisema Kikwete anatarajiwa kuwa mmoja kati ya watu watakaojitokeza siku hiyo na kwamba muda wowote wanatarajia kumtaja kiongozi rasmi atakayeongoza harambee hiyo.Luhaga amewaomba wapenzi na mashabiki wa timu hiyo kujitokeza kwa wingi kwenye tukio hilo, ikiwa ni pamoja na kununua tiketi kuweza kuichangia timu hiyo ili waweze kufikia malengo walinayotarajia kuyafikia. Niwaombe mashabiki kote nchini na nje ya Tanzania kuichangia Yanga kwa kununua tiketi zinazopatikana kwenye mitandao ya kijamii kupitia simu zao za kisasa (simu janja) na kwa wale ambao hawana basi waende kwenye matawi yao kuna utaratibu tumeuandaa ambao utasaidia kila atakayechangia mchango wake utafika,  alisema Luhaga.