 HISTORIA imeandikwa tena ikiwa ni baada ya miaka 39 kupita tangu timu ya soka ya taifa ya Tanzania(Taifa Stars) ifuzu kwa Fainali za Mataifa ya Afrika zilizofanyika Lagos, Nigeria mwaka 1980.Mwaka 1980 ilifuzu kwa fainali hizo kwa kutoka sare ya bao 1-1 dhidi ya Zambia mchezo uliopigwa Ndola.Tanzania jana imefuzu kwa kuifunga Uganda mabao 3-0 kwenye ardhi ya nyumbani.Taifa Stars imefuzu kwa fainali hizo baada ya Cape Verde na Lesotho kutoka sare bila ya kufungana huku zikifikisha pointi tano na sita kila mmoja na Taifa Stars kufuzu kwa kufikisha point nane.Uganda imemaliza kundi ya kwanza kwa kuwa na pointi 13 pamoja na kufungwa mchezo wa jana na kufanya nchi zilizofuzu toka ukanda wa Afrika Mashariki na Kati kufikia nnezingine zikiwa Kenya na Burundi.Mashujaa waliopeleka Taifa Stars Misri kwenye mchezo wa jana ni mshambuliaji Simon Msuva, Erasto Nyoni na Aggrey Moris.Msuva anayekipiga kwenye klabu ya Difaa al Jadida ya Moroco aliiandikia Stars bao la kuongoza dakika ya 12 kwa shuti kali baada ya kupokea pasi ya John Bocco.Ikiongozwa na nahodha wake Mbwana Samatta anayecheza KRC, Taifa Stars tangu mwanzo walionyesha dhamira ya dhati ya kushinda mechi hiyo.Erasto Nyoni aliiandikia Taifa Stars bao la pili kwa mkwaju wa penalti kwenye dakika ya 50 baada beki wa Uganda kunawa mpira wa krosi wa Mbwana Samatta.Aggrey Moris alipigilia msumari wa moto kwa kufunga bao la tatu kwa kichwa akiunganisha mpira uliopigwa na John Bocco toka upande wa kulia.Kwenye mchezo huo kocha wa Taifa Stars Emmanuel Amunike alifanya mabadiliko kwa kumtoa Fairid Mussa dakika ya 70 na kumuingiza Himidi Mao na dakika ya 80 akamtoa John Bocco na kumuingiza Feisal Salum.Mchezo mwingine katika kundi hilo kati ya Lesotho na Cape Verde ulimalizika kwa sare ya bila kufungana na kubariki safari ya Taifa Stars kwenye Fainali za Mataifa ya Afrika zitakazofanyika Misri mwakani.Katika hatua nyingine Rais wa John Magufuli aliwapongeza wachezaji kwa kufuzu hatua hiyo na kuwataka Watanzania kuendelea na mshikamano katika michezo yote.