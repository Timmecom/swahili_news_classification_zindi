 WAKATI Yanga ikiingia kimya kimya jijini Tanga kwa ajili ya mechi yake na Coastal Union katika mzunguko wa pili wa Ligi Kuu Tanzania Bara, wapinzania wao wamesema, wamejiandaa kupambana na kuwafunga vinara hao.Ikitumia njia ya barabara, Yanga iliingia saa nne usiku jijini Tanga kimya kimya na kufikia katika hoteli ya Tanga Beach Resort moja ya hotel zenye gharama kubwa jijini hapa iliyopo eneo la Sahare pembezoni mwa ufukwe wa Bahari ya Hindi.Kama kawaida yake ikija Tanga kwa njia ya barabara, timu hiyo imekuwa ikisimama katika matawi yake ya Korogwe, Hale, Muheza na Pongwe jijini hapa, na kupata nafasi ya kusalimiana na wanachama wake.Katika matawi yote ,Tawi la Muheza ndiyo tawi ambalo hutegemewa na timu hiyo katika maandalizi yote ya timu hiyo inapokuja Tanga. Jana Jumamosi asubuhi timu hiyo ilifanya mazoezi yake katika Uwanja wa shule ya Sekondari Galanos na jioni ilitarajia kufanya kwenye Uwanja wa Mkwakwani.Akiongea na Mwandishi wa gazeti hili Kocha Mkuu wa Coastal Union, Juma Mgunda alisema kuwa kikosi chake hakina majeruhi na wamejipanga kupambana na Yanga kuhakikisha wanatoka na ushindi. Kikosi changu kimejipanga kucheza na Yanga na hakuna mchezaji yoyote majeruhi na tumejipanga kupambana na Yanga na kushinda,  alisema.Katika mchezo huo wa mzunguko wa pili wa ligi hiyo Coastal Union watakuwa wenyeji ambapo katika mchezo wa kwanza uliochezwa kwenye Uwanja wa Taifa, walifungwa.Yanga ambayo kwa muda sasa inaongoza msimamo wa ligi hiyo, haitakubali kupoteza mchezo mwingine wa Ligi Kuu baada ya ule wa mwisho kufungwa 1-0 na Stand United kwenye Uwanja wa Kambarage mjini Shinyanga kabla ya kusonga mbele katika Kombe la Shirikisho baada ya kuifunga Biashara United kwa penalti 5-4 jijini Dar es Salaam.