 BAADA ya Shirikisho la Soka nchini (TFF) kutoa taarifa kuwa Tanzania itakuwa na timu nne kwenye michuano ya klabu Afrika, Simba imesema ilikuwa siku ya kihistoria kutinga robo fainali ya Ligi ya Mabingwa Afrika na kuongeza alama ambazo zimeiwezesha nchi kuingiza timu nne kwenye michuano ya kimataifa kwa msimu wa 2019/2020. Kwa mujibu wa TFF, Shirikisho la Soka Afrika (Caf) limethibitisha kuwa pointi 12 ambazo zimepatikana zimesaidia nchi kuongezewa timu mbili hivyo kwenye Ligi ya Mabingwa hivyo zitakwenda Simba na Yanga huku shirikisho zikienda Azam FC na KMC. Simba wameweka ujumbe kwenye mtandao wa Instagram, ikionesha kumbukumbu ya siku walipoitoa AS Vita na kutinga hatua ya robo fainali ya Ligi ya Mabingwa Afrika uliosomeka  Ilikuwa siku ya kihistoria kutinga robo fainali ya Ligi ya Mabingwa Afrika na kuongeza alama ambazo zimeiwezesha nchi yetu kuingiza timu nne kwenye michuano ya kimataifa kwa msimu wa 2019/2020 . Ujumbe huo ulimalizika kwa maneno yaliyoandikwa kwa herufi kubwa ambayo ni  SIMBA IKISHINDA, TANZANIA IMESHINDA . Naye mwekezaji wa Simba ambaye pia ni mfanyabiashara mashuhuri Afrika, Mohamed Dewji  Mo  ameandika kwenye ukurasa wake wa Instagram kuwa  Tunajivunia kuwa sehemu ya kufanikisha nchi yetu kuingiza timu nne kwenye michuano ya kimataifa, na tutaendelea kupambana kuhakikisha tunapata mafanikio makubwa kimataifa kwa maslahi ya klabu na nchi yetu. Hongera kwa Wanasimba kwa kazi kubwa tuliyoifanya, tunastahili pongezi . Timu mbili zitashiriki katika Ligi ya Mabingwa na timu mbili nyingine zitashiriki Kombe la Shirikisho na nafasi hiyo kwa Tanzania imekuja baada ya kuwa katika nafasi 12 bora kwenye viwango vya ubora vya CAF.Kwa mujibu wa Kanuni za Ligi Kuu zilizofanyiwa marekebisho na Kamati ya Utendaji baada ya kupatikana nafasi nne (4), timu za Tanzania zitakazowakilisha kwenye mashindano hayo ni Simba na Yanga kwenye Ligi ya Mabingwa (CAF CL), Azam FC na KMC Kombe la Shirikisho (CAF CC). KMC itawakilisha Kombe la Shirikisho kwa mujibu wa kanuni hiyo, ambayo inatamka kama timu iliyomaliza nafasi ya tatu itakuwa ndio bingwa wa Kombe la FA, basi mshindi wa nne anapata nafasi ya kucheza Kombe la Shirikisho kwa sababu bingwa wa FA anaiwakilisha nchi kwenye mashindano hayo. Tayari CAF imefungua dirisha kwa mashirikisho kusajili timu kupitia mtandao wa CMS na mwisho wa usajili ni Juni 30 ambapo TFF inatakiwa iwe imesajili timu zitakazoshiriki kwenye mashindano ya Kimataifa msimu wa 2019/2020.