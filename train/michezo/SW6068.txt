 KOCHA wa Yanga, Luc Eymael amefagilia matokeo ya ushindi wa bao 1-0 dhidi ya Mtibwa Sugar katika mchezo wa Ligi Kuu uliochezwa mwishoni mwa wiki iliyopita kwenye Uwanja wa Taifa, Dar es Salaam.Eymael alisema matokeo hayo yamewapa nguvu mpya ya kushindania taji la Ligi Kuu linaloshikiliwa na wapinzani wao Simba.Mchezo huo uliokuwa na ushindani mkubwa ulifanyika juzi kwenye Uwanja wa Taifa Dar es Salaam ulishuhudia Yanga ikipata bao hilo pekee la ushindi kipindi cha pili kupitia kwa mchezaji David Molinga akimalizia pasi ya Ditram Nchimbi.Eymael alisema matokeo ya kushinda bila kuruhusu kufungwa ni mara ya pili inatokea kwa kikosi hicho wakianza dhidi ya Tanzania Prisons kwenye kombe la Shirikisho la Azam (FA) kwa mabao 2-0 hivyo hayo ni maendeleo mazuri kwa timu kutafuta ushindi mechi inayokuja dhidi Lipuli FC. Kupata  Clean Sheet  ni matokeo mazuri kwangu kama kocha lakini pia mchezo ulikuwa mgumu na tumepata matokeo yanayozidi kutupa nguvu na wachezaji na kuendelea kupambana kupigania nafasi ya ubingwa wa ligi, alisema Eymael.Alisema mchezo huo dhidi ya Mtibwa ulikuwa mgumu kutokana na muda mwingi wapinzani wao walikuwa wanacheza kwa kujilinda na kutumia nguvu kubwa hali iliyowafanya kubadili mbinu na kutumia pasi ndefu zilizowanufaisha. Siku zote nimekuwa nikiwaambia wachezaji wangu wasipende kucheza mchezo wa nguvu na kukamia kwa sababu lolote linaweza kutokea ndiyo maana kwenye mchezo wa leo (juzi ) wapinzani wetu walikuwa wanacheza mfumo huo na hasa walikuwa wanamfanyia Benard Morrison ambaye baadae nilimfanyia mabadiliko,  alisema Eymael.Naye Kocha wa Mtibwa, Zuberi Katwila alisema amekubali matokeo hayo na kudai wanajipanga kwa kusahihisha makosa waliyoyafanya kupoteza mchezo huo kujipanga na mechi ijayo dhidi ya Ruvu Shooting. Wachezaji wangu walicheza vizuri na walijitahidi kufuata maelekezo na tulifanya kosa moja ambalo wenzetu walitumia kupata ushindi kikubwa tunaenada kujipanga kwa mechi inayokuja kutafuta matokeo kwa kuwa hii ni ligi lolote linaweza kutokea,  alisema Katwila.