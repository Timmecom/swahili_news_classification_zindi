 SHIRIKISHO la Soka Tanzania (TFF) kupitia kwa katibu wake mkuu, Kidao Wilfred limesema tayari limepokea maombi zaidi ya 100 kwa makocha wanaohitaji kuinoa Taifa Stars, lakini hakuna maombi ya makocha wazawa.Pamoja na hayo, Kidao ameeleza kuwa ingawa kwa sasa nguvu zao nyingi wamezielekeza katika michuano ya kuwania kufuzu fainali za Kombe la Mataifa Afrika kwa wachezaji wa ndani, Chan, lakini pia suala la kumpata kocha mpya wanalifanyia kazi kwa uangalifu mkubwa wakizingatia vitu vingi.TFF imeingia katika mchakato huo baada ya kuvunja mkataba na kocha Emmanuel Amunike raia wa Nigeria baada ya Stars kufanya vibaya katika michuano ya Afcon iliyomalizika hivi karibuni Misri na Algeria kutwaa kombe hilo. Issue (suala) ya kocha wa timu ya taifa ni suala muhimu kwa taasisi na wadau wote wa michezo nchini na mpaka sasa tumepokea zaidi ya maombi 100 kwa makocha wanaotaka kuinoa Stars, kukiwa hakuna maombi ya makocha wazawa...  Pamoja na hayo lakini tutaendelea na mchakato wa kuendeleza makocha wazawa vijana kama ilivyokuwa sasa kwa Selemani Matola kuwa kwenye jopo la makocha wanaokaimu kwa muda katika timu ya taifa, hili halistaishia kwake litakuwa na mwendelezo,  alisema Kidao.Kocha wa Azam, Etiene Ndayiragije ndio amebeba mikoba ya Amunike akiwa kocha wa muda wa Stars kwa kusaidiana na Matola na Juma Mgunda. Alifafanua zaidi kuwa mchakato wa kumpata kocha mpya unawapa nafasi pia hata makocha waliopo sasa na timu hiyo.  Kila mmoja ana nafasi kuhusiana na kuwa kocha kulingana na vigezo vingi kuanzia utendaji wake, mafanikio, tabia, ushirikiano wake na hata kama ataweza kufanya kazi katika mazingira ya nchi yetu kwa hiyo kamati ya ufundi itaangalia nani anafaa na kisha kamati ya utendaji sasa itaingia kwenye kuajiri.