 WANACHAMA wa Yanga wamekubali kufuta kesi Mahakamani ili kuruhusu kuendelea kwa mchakato wa uchaguzi mdogo kufanyika kujaza nafasi zilizowachwa wazi.Uchaguzi huo uliokuwa ufanyike mwishoni mwa wiki iliyopita, ulisimamishwa baada ya baadhi ya wanachama wa klabu hiyo kutoka baadhi ya mikoa kufungua kesi Mahakamani kuzuia usifanyike.Akizungumzia hayo Dar es Salaam Mwenyekiti wa Kamati ya Uchaguzi ya Shirikisho la Soka Tanzania (TFF), Malangwe Mchungahela amesema baada ya kufuatilia walijiridhisha kesi hizo zilijikita kwenye malalamiko makuu matatu huku pia, baadhi yao wakibainika si wanachama hai wa klabu hiyo.Ametaja malalamiko ya wanachama hao ni kutaka kujua uhalali wa wale wenye kadi za zamani za CRDB na Benki ya Posta na ufafanuzi wa kukataliwa majina katika baadhi ya matawi kuingizwa kwenye reja za wanachama.Pia, kuwepo sintofahamu ya Mwenyekiti wa Yanga hivyo kusababisha baadhi ya wanachama wenye sifa za uongozi kuwa na mashaka ya kujitokeza. Kamati ya Uchaguzi licha ya kuchambua yote hayo imebaini kuwa walalamikaji wote kasoro mmoja sio wanachama hai wa Yanga, nimepeleka ujumbe kwao kuwa uwanachama wao una hitilafu ya kikatiba hivyo, hawakuwa na sifa, amesema.Alisema Katiba ya Yanga, TFF na Shirikisho la Soka Afrika (Caf) na Duniani (Fifa) haziruhusu wanachama wao kupeleka kesi Mahakamani, huku akisema utaratibu huo hauna tija mbali ya kuiondolea klabu sifa ya kuheshimu taratibu. Malalamiko yao yote yatatatuliwa kwa taratibu zilizo ndani ya shirikisho, hivyo hawana budi kuondoa kesi hizo Mahakamani mara moja, alisema na kuongeza kuwa walalamikaji wote wamewaelewa na wamekubali kuondoa kesi hizo.Amesema Kamati ya Uchaguzi itawasiliana na vyombo vingine na kuyafanyia kazi malalamiko hayo ndani ya siku saba kuanzia juzi na baada ya hapo, itatangaza tarehe ya kufanyika kwa uchaguzi huo mdogo.Aliwataka wanachama wa klabu hiyo kutambua kwamba viongozi watakaochaguliwa hawatakuwa na kipindi cha zaidi ya miaka miwili kabla ya mchakato wa Uchaguzi Mkuu kuanza.Kabla ya kusimamishwa kwa uchaguzi huo, tayari baadhi ya wagombea walianza kampeni za kujinadi.Nafasi zinazotakiwa kujazwa ni Mwenyekiti, Makamu Mwenyekiti na wajumbe wanne