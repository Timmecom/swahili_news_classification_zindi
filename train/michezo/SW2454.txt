 Aidha, Serikali imebainisha kuwa ina mpango wa kuipeleka timu ya vijana chini ya umri wa miaka 17, Serengeti Boys nchini Sweden kwa ajili ya kuiandaa na michuano ya Afrika mwakani ambayo Tanzania itakuwa mwenyeji.Ombi hilo lilitolewa bungeni Dodoma jana na mbunge wa Mikumi, Joseph Haule (Chadema), wakati akiuliza swali lake na nyongeza. Katika swali lake, mbunge huyo alihoji kama Serikali haioni ni muda muafaka kwa sasa kuacha tabia ya kupeleka timu kwenye mashindano bila kuziandaa na matokeo yake kila mara hurejea zikiwa zimefanya vibaya."Je kwanini sasa Serikali iache kuwapeleka wanamichezo huko nje mpaka ihakikishe imewaandaa na kuweza kufanikisha kwa kuleta medali na kuiwakilisha Tanzania."Aidha, alihoji juu ya CCM kuendelea kuhodhi sehemu kubwa ya viwanja vya michezo nchini na kutaka kujua kama serikali haioni kuwa ni muda muafaka kwa chama hicho kurejesha viwanja serikalini ili vitumike kwa faida ya taifa zima."Changamoto kubwa kwa wanamichezo wa Tanzania ni viwanja kukosa ubora, nadhani ile Sh trilioni 1.5 ingeweza kupunguza kwa kiasi kikubwa changamoto hiyo. Lakini mara baada ya mfumo wa Chama kimoja kusitishwa mwaka 1992 CCM kimeonekana kuhodhi viwanja karibu vyote Tanzania .Akijibu maswali hayo Naibu Waziri wa Habari, Utamaduni, Sanaa na Michezo, Juliana Shonza amesema serikali imejipanga kuipeleka Serengeti Boys Sweden kuweka kambi kwa ajili ya maandalizi ya mashindano ya Afcon yanayotarajiwa kufanyika nchini mwakani.Amesema ushauri uliotolewa na mbunge huyo ni mzuri lakini wizara hiyo itaendelea kuchukua hatua za kuendeleza michezo nchini ikiwa ni pamoja na kuwapeleka vijana wa Serengeti Boys kujiandaa Sweden."Sisi kama Serikali kwa kushirikiana na TFF tupo katika mpango wa kuipeleka timu yetu kuweka kambi Swedeni kwa ajili ya kupata hayo mazoezi na Tanzania mwakani ndiyo itakuwa mwenyeji wa mashindano hayo ya Afcon.Akizungumzia suala la CCM kumiliki viwanja, Waziri Shonza alisema imekuwa ni sera ya michezo ya mwaka 1995 kuhamasisha wadau wote vikiwemo vyama vya siasa na taasisi kumiliki viwanja vya michezo."Hakuna hata chama kimoja kilichokatazwa kumiliki kiwanja cha michezo. Viwanja vyote unavyoviona vinamilikiwa na CCM, vinamilikiwa kihalali," alisisitiza.