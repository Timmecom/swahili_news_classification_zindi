 Msanii huyo aliyasema hayo juzi katika makabidhiano ya hati ya usajili wa Kituo cha runinga cha Wasafi na Radio Wasafi FM katika ukumbi wa zamani wa Baraza la Wawakilishi Kikwajuni mjini hapa.Alisema kuwa anaamini kwamba kuna vipaji vingi sana Zanzibar kwa sababu anavisikia lakini wakati mwengine hupata masononeko kuona kwamba vipaji hivyo haionekani kule Tanzania Bara. Lakini naamini kama sisi tuliweza kusaidiwa tukafika hapa, basi tuna uwezo wa kusaidia vijana wengine wenye taaluma hapa Zanzibar na wao wakaweza kufanikiwa,  alisema.Aidha alisema wao kama vijana ambao Mwenyezi Mungu kawapa bahati ya kuungwa mkono na watu mbali mbali ikiwemo Serikali na nyanja mbali mbali, wanaweza kusaidia wenzao. Siwezi kusema kwamba hapa tulipofika ni pakubwa ila kila ambapo tunapopata fursa tuone kuwa tunaitumia vizuri ili tuweze kuwanyanyua na vijana wengine waliokuwepo mitaani au bado hawajapata ajira, alisema.Diamond ni mmoja wa wanahisa kwenye runinga na radio ya Wasafi zilizo kwenye maandalizi ya mwisho kabla ya kuanza kuwa hewani.