 KOCHA Mkuu wa timu ya taifa ya wanawake ya Tanzania Bara, Kilimanjaro Queens, Bakari Shime amelia na mwamuzi, wakati timu yake ikivuliwa ubingwa wa Kombe la Chalenji baada ya kufungwa na Kenya mabao 2-0 kwenye Uwanja wa Azam Complex Chamazi.Kilimanjaro Queens ilikuwa ikisaka kutwaa kwa mara ya tatu mfululizo taji hilo, lakini kipigo hicho mbele ya mamia ya mashabiki wake waliojitokeza kwenye uwanja huo, kilizima kabisa ndoto zao.Mwaka jana Kenya walimaliza katika nafasi ya nne, katika mashindano hayo yaliyofanyika Burundi. Shime akizungumza baada ya mchezo wa jana wa fainali alisema kuwa mwamuzi, Nabadda Shamira kutoka Uganda alinyima timu yake penalti mbili za wazi na kuipatia Kenya penalti rahisi kabisa, ambayo alidai haikustahili.Pia aliwaomba radhi wa Tanzania, ambao walikuwa wakijitokeza kwa wingi kuiunga mkono Kilimanjaro Queens tangu mwanzo wa mashindano hayo baada ya jana kushindwa kuwafurahisha.Hatahivyo, aliwataka kutokata tamaa na waendelee kuiunga mkono timu hiyo na zingine. Asha Rashid wa Tanzania ndiye alikuwa mchezaji bora wa mchezo wa jana, huku mwenzake Mwanahamisi Omary alitwaa tuzi ya mchezaji bora wa mashindano hayo ya mwaka huu.Mfungaji bora wa mashindano hayo ni Mkenya, Jentrix Shikangwa aliyefunga mabao 10, huku kipa bora anaitwa annedy Kundu kutoka Kenya pia, ambaye hajafungwa mchezo wowote.Mabao ya Kenya katika mchezo huo jana yalifungwa na Shikangwa katika dakika ya 70 kwa penalti na dakika ya 87 kwa mkwaju wa mbali.