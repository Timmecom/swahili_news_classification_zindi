 KLABU ya Namungo imepata udhamini wa mwaka mmoja kutoka Kampuni ya SportPesa wenye thamani ya Sh milioni 120.Akizungumzia udhamini huo, Mkurugenzi Mtendaji wa kampuni hiyo, Abbas Tarimba amesema wametoa udhamini huo ili kuongeza ushindani kwa timu za Ligi Kuu Tanzania Bara.Alisema endapo timu hiyo itafanya vizuri na kuchukua ubingwa na kushiriki mashindano ya kimataifa itafaidi bonasi mbalimbali kuanzia Sh milioni 50 na kuendelea kulingana na hatua watakayofikia. Tunaamini udhamini huu kwa Namungo utaleta chachu ya ushindani na kufanya vizuri kwenye ligi na mashindano ya Kombe la shirikisho la Azam (FA). Lengo letu ni kuendeleza soka la nchi na kuongeza ushindani,  alisema.Mwenyekiti wa Namungo FC, Hassan Zidadu ameishukuru SportPesa kwa udhamini huo na kuahidi kujitahidi katika mechi za Ligi Kuu kuhakikisha wanamaliza katika 10 bora. Ni faraja kwetu kupata udhamini huu naahidi tutajitahidi kufanya vizuri lakini nawaomba waendelee kutufikiria na kuboresha udhamini huu zaidi wakati ujao,  alisema.Alisema fedha hizo zitawasaidia kupunguza changamoto wanazokabiliwa nazo ikiwemo kulipa mishahara ya wachezaji.Katibu Mkuu wa Shirikisho la soka Tanzania (TFF) Wilfred Kidao aliwapongeza Namungo na kampuni hiyo ya kubashiriki matokeo kuendelea kushiriki katika maendeleo ya michezo na anaamini timu hiyo ni moja kati ya klabu zenye weledi mkubwa hivyo udhamini huo utaongeza ushindani kwenye ligi.