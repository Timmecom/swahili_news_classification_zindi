 YANGA bado inavutana na beki wake wa kushoto, Gadiel Michael ambaye amegoma kusaini mkataba mpya kuendelea kuitumikia klabu hiyo.Habari kutoka chanzo cha karibu na uongozi wa Yanga kimeliambia Habari- Leo kuwa nyota huyo amekuwa akigeuka geuka makubaliano wanayofikia na uongozi wa Yanga. Mwenyewe anasema hajasajili Simba na wala hajaongea na kiongozi yeyote wa Simba. Lakini kubwa anataka hela yake yote na uongozi wa Yanga hauna nafasi ya kumpa hela yake yote kwa sasa wamemuahidi kuja kummalizia baadae. Akijadiliana na meneja wake anaonekana kuelewa matakwa ya Yanga lakini baadae anakuja kugeuka na kutaka hela yake yote,  kilifichua chanzo hicho.Mtoa habari wetu alituambia kuwa Meneja wa Mchezaji huyo (Jina tunalo) alimshauri abaki Yanga kutokana na nia ya dhati ya klabu hiyo kwake.Alipotafutwa Makamu Mwenyekiti wa Yanga, Frederick Mwakalebela kueleza hatima ya beki huyo anayesadikiwa kuwindwa na Simba, simu yake iliita bila majibu.Uongozi wa Yanga kupitia kwa Mwenyekiti wake Dk Mshindo Msolla juzi ulimpa saa 24 beki huyo awe amefanya uamuzi kama anataka kuendelea kuitumikia klabu hiyo au la.