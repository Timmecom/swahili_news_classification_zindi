 Kwa mujibu wa ratiba hiyo iliyotolewa juzi, Rwanda itacheza na Kenya mchezo wa raundi ya kwanza ya kufuzu huku mchezo wa kwanza ukipigwa Nairobi kati ya Machi 30 na Aprili mosi, na marudiano yatafanyika Aprili 20-22.Mshindi wa jumla wa mechi hizo mbili kati ya Rwanda na Kenya atakutana na bingwa mtetezi Zambia katika raundi ya pili ya kufuzu Mei.Raundi ya mwisho ya kufuzu itafanyika Julai, ambapo washindi watapata nafasi ya moja kwa moja kucheza fainali zijazo za Mataifa ya Afrika kwa wachezaji wa chini ya miaka 20.Katika ratiba zingine za raundi ya kwanza, Mauritania itacheza dhidi ya Morocco, Guinea Bissau itacheza na Sierra Leone, Algeria itacheza dhidi ya Tunisia.Mechi zingine, Liberia itakabiliana na Benin, Gabon dhidi ya Togo, wakati Ethiopia imepangwa dhidi ya Burundi.Zambia, Guinea, Nigeria, Gambia, Burkina Faso, Libya, Ivory Coast na Sudan zote zimetinga raundi ya pili bila kuingia uwanjani. Zambia ndio mabingwa watetezi baada ya kushinda taji hilo mwaka jana wakati fainali hizo zilipofanyikia nchini humo na kushinda 2-0 dhidi ya Senegal katika fainali.Katika mashindano yaliyopita yaliyofanyika Juni 2016, Rwanda ilitolewa katika raundi ya pili baada ya kufungwa kwa penalti 2-3 kufuatiwa kutoa sare.Rwanda waliandaa fainali za Mataifa ya Afrika kwa wachezaji chini ya miaka 20 na walimaliza katika nafasi ya tatu katika kundi lao, ambalo pia lilikuwa na Ghana, Cameroon na Mali.