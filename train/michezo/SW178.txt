 AZAM FC jana ilishindwa kutamba mbele ya Coastal Union baada ya kuachia pointi zote tatu kwa Wagosi hao kwa kukubali kipigo cha bao 1-0 kwenye mchezo wa Ligi Kuu Tanzania Bara uliochezwa katika Uwanja wa Mkwakwani, Tanga.Ushindi wa wenyeji Union ulipatikana kupitia bao pekee lililowekwa kimiani na mchezaji wake Haji Ugando na kuinyamazisha Azam iliyoonekana kushindwa kufurukuta kwa muda wote wa mchezo huo.Ugando alifunga bao hilo dakika ya 53 kwa shuti kali lilomshinda mlinda mlango wa Azam, Mwadini Ally, baada ya kutoka langoni kwa lengo la kuondosha mpira huo wa juu. Kabla ya kufunga bao hilo, Ugando alipokea pasi safi kutoka kwa Bakari Mwamnyeto na kuwazidi maarifa mabeki wa Azam.Kwa matokeo hayo, Azam inaendelea kusalia nafasi ya tatu kwenye msimamo wa ligi hiyo ikiwa na pointi 20 sawa Tanzania Prisons inayoshika nafasi ya nne na Coastal Union imepanda kutoka nafasi ya 11 hadi ya tano.Mchezo huo ulinza kwa kasi kwa timu zote kushambuliana kwa zamu zikihitaji kupata bao la mapema ili kujikusanyia nguvu na kila upande ulionekana kuwa bora kudhibiti hatari zilizokuwa zinajitokeza, matokeo yaliyowafanya hadi wanaenda mapumziko hakuna mbabe.Kipindi cha pili timu zote zilirejea uwanjani zikiwa na nguvu sawa huku zikifanya mabadiliko ya wachezaji, ambapo mchezo ulibadilika na kutawaliwa na ufundi zaidi sehemu ya kiungo kwa kila timu kujenga mashambulizi kwa kupiga mipira mirefu kutokea pembeni mwa uwanja huo.Kipigo hicho kinaifanya Azam ipoteze mechi ya tatu kwenye ligi. Mechi nyingine ilizopoteza ni dhidi ya Simba na Ruvu Shooting.