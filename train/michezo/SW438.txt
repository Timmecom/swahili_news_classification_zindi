 MSHAMBULIAJI wa zamani wa Yanga, raia wa Zimbabwe, Donald Ngoma jana aliinusuru na kipigo timu yake ya Azam FC baada ya kuifungia bao la kusawazisha katika dakika za majeruhi na kutoka sare ya mabao 2-2 dhidi ya KMC katika mchezo wa Ligi Kuu uliochezwa kwenye Uwanja wa Uhuru Dar es Salaam.Kwa sare hiyo, Azam imeshindwa kurudi nafasi ya kwanza kwenye msimamo na kubaki ya pili kwani imefikisha pointi 40, huku ikiwa mbele kwa mchezo mmoja mbele vinara Yanga ambao wamejikusanyia pointi 41 katika michezo 15 waliyocheza.Mabao ya KMC waliokuwa wenyeji kwenye mchezo huo uliokuwa na ushindani mkali yalifungwa na George Sangija dakika ya 18 na Rymond Mgungila dakika ya 64 huku yale ya Azam FC yakiwekwa kimiani na Wazimbabwe Tafadzwa Kutinyu dakika ya 45 kabla Ngoma hajafunga la pili dakika ya 85.Matokeo hayo yameipandisha kwa nafasi moja KMC, kutoka nafasi ya 11 hadi ya 12 kwenye msimamo na kufufua matumaini ya kufanya vizuri na kujiweka sehemu salama kwenye ligi hiyo inayoshirikisha timu 20 msimu huu.Wenyeji KMC wanalazimika kujilaumu wenyewe kufuatia kutengeneza nafasi nyingi hasa dakika za mwisho za mchezo huo lakini washambuliaji wake walishindwa kuzitumia vyema huku kipa wa Azam FC, Razak Abalora akiibuka shujaa kutokana na kuokoa michomo mingi ya wazi. Azam pamoja na kuzinduka kwa nyakati tofauti na kufanya mashambulizi makali, lakini walishindwa kuipenya vyema ngome ya KMC ambayo ilikuwa inaongozwa na nahodha Selemani Ndukumana.