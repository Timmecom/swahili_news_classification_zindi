 BAADA ya Simba kuvurunda katika michezo miwili mfululizo ya Ligi ya Mabingwa Afrika, mchezaji nguli wa zamani wa timu hiyo, Abdallah Kibadeni amejitokeza na kuitaka timu yake hiyo ijitafakari huku akieleza wazi inachokifanya kwa sasa hakipendezi na kinahuzunisha.Kibadeni aliyewahi pia kuwa kocha wa timu hiyo, amezungumza hayo baada ya mwishoni mwa wiki iliyopita, Wekundu hao wa Msimbazi kufungwa mabao 5-0 dhidi ya Al Ahly ya Misri, ikiwa ni mchezo wa pili wanapoteza kwa idadi hiyo ya mabao baada ya ule wa Kinshasa Congo DR dhidi ya AS Vita. Kinachotokea kwa sasa pale Simba hakipendezi hata kidogo, wala hakileti faraja yoyote. Ijitafakari kwa kweli na iangalie kiufundi hasa pamoja na benchi lake la ufundi, shida ni nini na kwa nini inakuwa hivi. Maana hatuwezi jua kitu gani kule ndani ya timu kinaendelea lakini kwa nje ukiiangalia Simba ni kama timu ambayo imeridhika na mpaka leo imelewa ushindi wa 3-0 walioupata katika mechi ya kwanza dhidi ya JS Saoura (Algeria) nyumbani. Nafikiri kocha na wachezaji wake waangalie mapema cha kufanya, maana wale Al Ahly walicheza mechi yote peke yao, waliamua kutufunga kipindi cha kwanza na cha pili wakatulia tu na si kwamba walishindwa kufunga mengine isipokuwa waliamua kupumzika tu, sasa hiyo siyo nzuri,  amesema Kibadeni.Zamoyoni Mogella aliyewahi kuwika na timu za Simba na Yanga miaka ya nyuma naye aliamua kueleza anachokiona juu ya mwenendo huo wa Simba, timu pekee inayoiwakilisha Afrika Mashariki katika michuano hiyo mikubwa zaidi Afrika kwa ngazi ya klabu. Sijui nini kinatokea lakini katika hii mechi wachezaji hawakuwa mchezoni. Matokeo haya yanasikitisha maana timu inafungwa mabao 10 katika mechi mbili, sasa sijui nini kipo pale Simba kama tatizo ni kocha au wachezaji, haieleweki. Sijui itakuwaje marudiano maana tunacheza nao tena baada ya wiki moja, sasa sijui hii morali ya ushindi wa hapa nyumbani unaitengenezaje. Nafikiri kuna muda hata wachezaji nao wanapaswa kujiongeza maana ukiacha mbinu za kocha hata wao watumie maarifa yao kupata ushindi maana wao ndiyo wanaaibika zaidi,  alisema.