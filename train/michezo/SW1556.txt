 MAHAKAMA ya Hakimu Mkazi Kisutu imemuachia huru aliyekuwa Makamu wa Rais wa Shirikisho la Soka Tanzania (TFF), Michael Wambura na kumtaka kulipa fi dia ya Sh 100,998,121 kwa awamu tano.Hatua hiyo, imekuja baada ya upande wa mashitaka kumfutia Wambura mashitaka ya uhujumu uchumi na kumsomea mashitaka ya kujipatia fedha kwa njia ya udanganyifu ambapo alikiri kutenda kosa hilo.Hakimu Mwandamizi Mfawidhi, Kelvin Mhina alisema mshitakiwa atatakiwa kulipa fedha hizo kwa awamu tano kuanzia jana ( Sh 20,000,000), Desemba 31, mwaka huu (Sh 20,249,531), Machi 31,2020, Juni 30 na Septemba 30, 2020 ambapo fedha atakazotakiwa kulipa ni Sh 20,249,531 kama ilivyopangwa kwa miezi.Pia alisema mshitakiwa atatakiwa asifanye kosa la jinai kwa miezi 12 na kwamba rufaa ipo wazi kwa asiyeridhika. Kabla ya kutolewa adhabu, Wakili wa Serikali Mwandamizi, Wankyo Simon alidai hawana rekodi ya makosa ya nyuma ya mshitakiwa hivyo, aliomba mahakama itoe adhabu kulingana na makubaliano ili iwe fundisho kwake na wengine.Wambura kwa upande wake alidai ni kosa lake la kwanza hivyo mahakama impe adhabu itakayomsaidia kushiriki kufanya shughuli nyingine za kijamii. Awali, akisoma makubaliano hayo, Simon alidai kuwa wameingia makubaliano na mshitakiwa huyo baada ya kukiri kosa la kujipatia fedha kwa njia ya udanganyifu. Alidai wameamua kuondoa mashitaka ya kughushi, kutoa nyaraka za uongo na utakatishaji fedha ambayo ni mashitaka ya uhujumu uchumi.Alidai Wambura na upande wa serikali wamekubaliana kulipa fedha yote kwa awamu tano. Baada ya kusoma makubaliano hayo, Hakimu Mhina alimuapisha mshitakiwa na kumuuliza kama alisaini kwa hiari yake na kudai alifanya hivyo kwa hiari yake.Akisoma mashitaka mapya, Wakili Simon alidai Julai 6,2004 na Oktoba 30,2015 maeneo ya Ilala kwa udanganyifu Wambura alijipatia Sh 100,998,121 kutoka Shirikisho la Soka Tanzania (TFF) kwa lengo la kuonesha malipo ya mkopo wa Dola za Marekani 30,000 kutoka Kampuni ya Jekc System Limited.Katika maelezo ya awali, Simon alidai Wambura kipindi hicho akiwa katibu Mkuu wa TFF, Novemba 28,2002 waliingia makubaliano ya mkopo wa Dola za Marekani 30,000 lengo kufadhili michuano ya Chalenji kipindi hicho mwenyeji alikuwa Tanzania.Alidai Wambura alisaini makubaliano hayo kwa niaba ya TFF na kwamba walitakiwa kurudisha fedha zote pamoja na riba ya asilimia tano baada ya mashindano kukamilika. Alidai Januari 13,2014 Kampuni ya Jekc System Limited iliandika barua kwa mshitakiwa na kwa njia ya udanganyifu Wambura aliilaghai TFF kwa kujaribu kuonesha alichaguliwa na kupewa mamlaka ya kisheria kukusanya fedha hizo kwa niaba ya TFF.Wambura alifikishwa kwa mara ya kwanza mahakamani hapo akiwa na mashitaka 17 ikiwemo ya kughushi, kujipatia fedha kwa njia ya udanganyifu, kutoka nyaraka za uongo na utakatishaji fedha. Katika hatua nyingine, MKAZI wa Buguruni, Thomas Mgoli (37) ameandika barua kwa Mkurugenzi wa Mashitaka nchini (DPP) kuomba kukiri mashitaka ya uhujumu uchumi ikiwemo ya kujifanya Ofisa Usalama wa Taifa anayetaka kumsaidia aliyekuwa Rais wa Shirikisho la Soka (TFF), Jamal Malinzi.Wakili wa Serikali Mwandamizi, Wankyo Simon alidai jana mbele ya Hakimu Mkazi Mfawidhi, Kelvin Mhina alidai kesi hiyo imekuja kwa ajili ya kutajwa. Alidai taratibu za makubaliano kati ya mshitakiwa na upande wa mashitaka bado hazijakamilika na kwamba zitakapokamilika wataomba mahakama iruhusu mshitakiwa kuletwa mahakamani.Hakimu Mhina aliahirisha kesi hiyo hadi Oktoba 21, mwaka huu kwa ajili ya kutajwa. Inadaiwa katika tarehe tofauti kati ya Desemba mosi, 2017 na Agosti mwaka huu katika eneo la Mahabusu ya Keko, huko Temeke, mshitakiwa alijifanya kama mtumishi wa umma aliyeajiriwa kitengo cha Usalama wa Taifa (TISS) Katika mashitaka ya pili imedaiwa kuwa, kati ya Agusti 17 na 29,2019 katika maeneo tofauti ndani ya jiji la Dare es Salaam, mshtakiwa kwa kudanganya alijipatia ambapo alijipatia Sh 280,500 kutoka kwa Lucy Ngongoseko kupitia namba mbili za simu tofauti za mtandao wa Airtel akijifanya kuwa yeye ni Ofisa Usalama kutoka TISS anayetaka kusaidia kesi namba 213/2017 ya Uhujumu Uchumi inayomkabili Jamal Malinzi katika mahakama ya Kisutu.Pia inadaiwa siku na mahali hapo, mshitakiwa alitumia fedha kiasi cha Sh 280,500 wakati akijua kuwa fedha hizo ni zao la kosa tangulizi la kujipatia fedha kwa njia ya udanganyifu. Wakati huohuo, Hatima ya vigogo sita wa Mamlaka ya Vitambulisho vya Taifa (NIDA) ikiwemo aliyekuwa Mkurugenzi wake, Dickson Maimu kujulikana leo kama wote watakiri mashitaka ya uhujumu uchumi au la.Mbali na Maimu washitakiwa wengine ni Meneja Biashara wa (NIDA), Aveln Momburi, Ofisa Usafirishaji, George Ntalima, Mkurugenzi wa Sheria, Sabina Raymond, Mkurugenzi wa Kampuni ya Aste Insurance Brokers, Astery Ndege, na Xavery Kayombo. Vigogo hao wanakabiliwa na mashitaka 100 kati ya hayo, 24 yakiwa ni ya utakatishaji fedha zaidi ya Sh bilioni 1.1, 23 ya kughushi nyaraka; 43 ni kuwasilisha nyaraka za uongo ili kumdanganya mwajiri wao na kuisababishia mamlaka hiyo hasara.Jana, Wakili wa serikali Mwandamizi Ladislous Komany alidai mbele ya Hakimu Mkazi, Salum Ally kuwa wanatarajia kubadilisha hati ya mashitaka katika kesi hiyo na kwamba Mkurugenzi wa Mashitaka nchini ( DPP) ametoa hati ya kuipa ruhusa mahakama hiyo kusikiliza kesi hiyo. Alidai kati ya washtakiwa sita ni washitakiwa wawili tu ndio waliofika mahakamani hapo ambao ni Mkurugenzi wa Kampuni ya Aste Insurance Brokers, Ndege na Kayombo.Alidai kesi hiyo haiwezi kuendelea kwa kuwa kwa sababu hatua zote hizo zinatakiwa kwenda sambasamba na uwepo wa washitakiwa wote mahakamani kwa ajili ya washitakiwa hao kusomewa mashitaka yao mapya. Baada ya kueleza hayo, Hakimu Ally aliahirisha kesi hiyo hadi leo na mahakama ilitoa hati ya kutolewa washitakiwa hao gerezani.Mashitaka mengine yanayowakabili washitakiwa hao ni ya kujipatia fedha kwa njia za udanganyifu (mawili), mashitaka ya matumizi mabaya ya madaraka na mashitaka mawili ya kula njama. Wanadaiwa kati ya Julai 19, mwaka 2011 na Agosti 31, mwaka 2015, washitakiwa wakiwa maeneo tofauti tofauti ndani ya Jiji la Dar es Salaam walikula njama ya kufanya udanganyifu wa sh. bilioni 1.175 dhidi ya NIDA.Maimu na Raymond wanadaiwa Novembe 7, mwaka 2011 wakiwa Makao Makuu ya NIDA, Kinondoni, walitumia madaraka yao vibaya na kusababisha Kampuni ya Gotham International Ltd kupata faida ya Sh 899,935,494.