 Ushindi huo ni kisasi cha Harambee Stars baada ya kufungwa na Zanzibar Heroes kwenye mchezo wa fainali wa mashindano hayo uliofanyika Uganda mwaka 1995. Kwenye dakika 90 za mchezo huo Kenya walikuwa wa kwanza kupata bao kwa mpira wa adhabu ndogo uliopigwa na mchezaji Ocheing Ovella uliokwenda moja kwa moja wavuni dakika za mwanzo za mchezo huo.Hata hivyo, Zanzibar Heroes walionekana kucheza kitimu na kujituma zaidi wakati wote wa mchezo huo waliweza kusawazisha bao hilo kupitia kwa Hamisi Mussa Makame aliyeingia dakika za mwisho za kipindi cha pili kuchukua nafasi ya Seif Abdallah Karie.Makame alifunga bao hilo kwa utulivu akimalizia mpira wa krosi kutoka kwa beki wa kushoto wa timu hiyo, Hajji Mwinyi aliyewatoka wachezaji kadhaa wa Kenya kabla ya kutoa krosi iliyomaliziwa kwa ustadi mkubwa na Makame na mchezo huo kulazimu kwenda muda wa nyongeza.Katika dakika 30 za nyongeza Kenya walifunga bao la pili likifungwa na Chok Masoud aliyefunga bao hilo baada ya kipa wa Zanzibar Heroes Abdulkarim Juma aliyepiga mpira na kumkuta mfungaji aliyepiga shuti akiwa ndani ya eneo la penalti.Hata hivyo, bao hilo halikuweza kudumu kwa zaidi ya dakika moja kwani Hamisi Mussa Makame aliisawazishia Zanzibar baada ya mabeki wa kati wa Kenya kushindwa kuokoa mpira mrefu uliopigwa na mchezaji wa Zanzibar na kumkuta mfungaji. Dakika 120 za mchezo huo zilimalizika kwa sare ya mabao 2-2 na mchezo huo kulazimika kuamuriwa kwa mikwaju ya penalti ambapo Zanzibar ilifungwa kwa penalti 3-2.Waliofunga penalti kwa upande wa Kenya walikuwa ni Atudo Jekins, Ongusa Alasa, na Ouma Samuel Onyango huku Duncan Otieno akikosa penalti yake. Waliofunga kwa upande wa Zanzibar Heroes walikuwa ni Feisal Salum Abdallah na Mudathiri Yahaya huku Adeyoun Ahmedi, Issa Haidari na Mohamedi Issa  Banka  wakipoteza penalti zao.Zanzibar Heroes waliingia fainali ya mashindano hayo baada ya kuzifunga Tanzania Bara mabao 2-1, ikaifunga Rwanda kwa mabao 2-1, ikatoka sare ya bila kufungana na Kenya kabla ya kufungwa bao 1-0 na Libya katika mchezo wa mwisho wa makundi. Mchezo wa nusu fainali Zanzibar Heroes waliifunga Uganda bao 1-0.