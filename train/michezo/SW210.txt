 FOMU za kushiriki mbio za Ngorongoro Race 2019, ambazo zinatarajia kufanyika Aprili 20 zitaanza kutolewa Ijumaa mjini Karatu, imeelezwa.Mratibu wa mbio hizo, Meta Petro alisema juzi tayari baadhi ya wanariadha nyota wamethibitisha kushiriki mbio hizo za kilometa 21, akiwemo Alphonce Simbu ambaye hivi karibuni alifikia viwango vya kushiriki Michezo ya Olimpiki itakayofanyika Tokyo, Japan 2020. Simbu pia amefuzu kwa mashindano ya dunia ya riadha yatakayofanyika Doha, Qatar Septemba mwaka huu.Petro alisema kuwa mbali na wanariadha wa hapa nchini, pia wanariadha kibao kutoka Kenya wameonesha nia ya kushindana katika mbio hizo, ambazo mshindi wa kwanza anatarajia kuondoka na kitita cha Sh milioni 1. Alisema kuwa wameamua kuweka kituo kimoja cha usajili wa wanariadha ili kuhakikisha kila mwanariadha anayenunua fomu anapewa risiti na pesa stahiki inaingia Mamlaka ya Mapato Tanzania (TRA) kupitia mashine ya kielectoniki ya EFD. Tutaanza usajili Ijumaa na kila mwanariadha atakayenunua fomu atapewa risiti ya TRA ili serikali ipate fedha zake stahiki kwa ajili ya maendeleo ya taifa,  alisema Petro, ambaye ni kocha wa timu ya taifa iliyoshiriki mbio za dunia za nyika Denmark Machi 30 mwaka huu. Alisema fomu ya wanaotaka kushiriki mbio za kilometa 21 zitatolewa kwa Sh 20,000 wakati zile za kilometa tano kila moja itauzwa kwa Sh 10,000 na kilometa 2.5, ambazo zitashirikisha watoto zitapatikana kwa Sh 5,000 kila moja.Alisema kuwa mbio hizo ambazo zitaanzia katika lango kuu la kuingilia na kutokea katika Hifadhi ya Ngorongoro, zinadhaminiwa na Mamlaka ya Hifadhi ya Ngorogoro (NCAA) na zitamalizikia katika viwanja vya Mazingira Bora mjini Karatu, Arusha. Patro akitaja zawadi zingine alisema mshindi wa pili wa mbio za nusu marathon ataondoka na Sh 500,000 wakati mshindi watatu atapewa Sh 200,000, huku mshindi wa nne atapewa 100,000.Kwa upande wa kilometa 5, mshindi wa kwanza atapewa Sh 300,000 huku wa pili 200,000 wakati watatu atapewa Sh 100,000 huku zawadi zikiendelea kutolewa kuanzia mshindi wa nne hadi wa 10. Wakati huohuo, NCAA kupitia kwa Kaimu Meneja Mawasiliano wao Joyce Mgaya, washiriki 100 wa kwanza kumaliza mbio za kilometa 21 watapata ofa ya kutembelea hifadhi hiyo.