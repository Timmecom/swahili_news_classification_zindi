 KOCHA Mkuu wa timu ya taifa ya Tanzania  Taifa Stars , Emmanuel Amunike amesema wachezaji wanatakiwa kuelezwa ukweli juu ya viwango vyao pale wanapofanya vizuri au vibaya.Kikosi cha Taifa Stars kiliwasili Uwanja wa Ndege wa Kimataifa wa Julius Nyerere jana kikitokea Misri kwenye mashindano ya Mataifa Afrika (AFCON). Kwenye mashindano hayo, Taifa Stars ilifungwa mechi zote tatu; ambapo ilifungwa mabao 2-0 na Senegal kwenye mchezo wa kwanza, ikafungwa mabao 3-2 na Kenya mchezo uliofuata na kisha kufungwa mabao 3-0 na Algeria kwenye mchezo wa mwisho. Tunahitaji kuambiana wenyewe ukweli, tuwaeleze wachezaji wetu ukweli pale wanapofanya vizuri na wanapofanya vibaya, lengo ni kuona wanabadilika na kuboresha viwango vyao.  Uzoefu tuliopata kwenye mashindano haya utasaidia kwenye mashindano mengine, alisema Amunike, nyota wa zamani wa kimataifa wa Nigeria. Alipoulizwa swali juu ya baadhi ya nyota aliowaacha kwenye kikosi chake kilichoshiriki Afcon, alisema hakuacha mchezaji yeyote mzuri na lengo lake ni kufanya kile anachoona ni bora kwa Tanzania. Nafanya kile ninachoona ni bora kwa Tanzania. Sikuacha mchezaji yeyote mzuri. Kila mchezaji Tanzania anaweza kucheza mpira, hata mimi naweza kucheza lakini siwezi kushindana. Nimechagua wachezaji nilioona wanaweza kushindana. Siwezi kuteua kila mchezaji, alisema Amunike.Kwa upande wake, Waziri wa Habari, Utamaduni, Sanaa na Michezo Dk Harrison Mwakyembe aliyejitokeza kuwapokea alisema licha ya kushindwa 16 bora aliwapongeza wachezaji kwa kuonesha moyo wa mchezo.  Nina hakika baada ya miaka miwili tutafanya vizuri kwa sababu tumeshajua makosa yetu ni yapi. Na mimi nawahakikishia tutayarekebisha na kuiona Taifa Stars mpya, alisema Waziri Mwakyembe.Kwa upande wake Mkuu wa Mkoa wa Dar es Salaam, Paul Makonda alisema mambo ya kujifunza ni mengi na kama wapenzi wa mchezo wana mwanzo mzuri. Wakati huo huo, Makonda aliwaonya watu waliochangisha fedha kwa ajili ya Taifa Stars na kutumia kwa matumizi yao binafsi, warudishe na kupeleka kwenye akaunti zilizotangazwa na Serikali kwa ajili ya kutoa motisha kwa timu hiyo.