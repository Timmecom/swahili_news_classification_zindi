 SERIKALI imewataka wachezaji wa Taifa Stars kupambana kufa au kupona ili kuhakikisha wanaibuka na ushindi dhidi ya timu ya taifa ua Uganda, The Cranes, katika mchezo utakaofanyika Jumapili kwenye Uwanja wa Taifa Dar es Salaam.Akizungumza na wachezaji wa timu hiyo baada ya mazoezi yao jana kwenye Uwanja wa Taifa, Waziri wa Habari, Utamaduni, Sanaa na Michezo, Dk Harrison Mwakyembe aliwataka kupambana ili kuibuka na ushindi katika mchezo huo muhimu.Alisema Uganda hawana tofauti kabisa na Taifa Stars, hivyo ni matumaini yake kuwa hawatawaogopa na watacheza kufa au kupona ili kuibuka na ushindi katika mchezo huo. Alisema amefurahishwa kuona kocha wa timu hiyo Mnigeria, Emmanuel Amonike amewajengea wachezaji kujiamini na hilo linampa matumaini kuwa Uganda lazima wapokee kichapo kutoka kwa Taifa Stars.Kwa mara ya mwisho Tanzania ilifuzu kucheza fainali za Mataifa ya Afrika miaka 39 iliyopita wakati ilipokwenda Lagos, Nigeria na tangu wakati huo imekuwa msindikizaji. Akizungumza awali na wachezaji hao, kocha Amunike amesema kutokana na aina ya wachezaji bora alionao na morali ilioneshwa nao, ana uhakika timu hiyo itaibuka na ushindi Jumapili dhidi ya Uganda.Amunike alisema kutokana na umuhimu wa mchezo huo wanatakiwa kuamini ndoto yao na kuhakikisha wanafuzu kwa fainali hizo za Mataifa ya Afrika zitakazofanyika Misri baadae mwaka huu. Alisema kuwa wachezaji wanachotakiwa ni kuweka mbele uzalendo na kuhakikisha wanapambana kufa au kupona ili kuibuka na ushindi ili kufuzu kwa fainali hizo za Afcon 2019, ambazo zitafanyika Misri. Alisema kuwa licha ya Uganda kuwa tayari imeshafuzu, lakini hilo haiufanya mchezo huo kuwa mwepesi kwani watataka kuonesha ubora wao wa kuwa kinara wa kundi hilo. Kwa kweli Uganda ni wazuri na sisi pia ni wazuri, nimewaeleza wachezaji wangu kuwa lazima wajiamini kile wanachokifanya kwenye uwanja wa nyumbani, na lazima tuiamini ndoto yetu ya kufuzu.  Aliwahiza mashabiki wa soka kujitokeza kwa wingi uwanjani ili kuinga mkono timu hiyo na kwa uwezo wa Mungu watafuzu tu.  Ili kufuzu tunahitaki kuwa watulivu, kuonesha juhudi na kulenga mchezo, alisema kocha huyo. Mwakyembe katika ziara hiyo aliongozana na viongozi mbalimbali wa michezo wakiwemo wale wa Baraza la Michezo la Taifa (BMT), Kurugenzi ya Michezo, Shirikisho la Soka Tanzania (TFF) na wadau wengine wa soka.