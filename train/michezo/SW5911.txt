 KUPOTEZA muda, majeruhi, kulazimisha kufanya mabadiliko na kuoneshwa kwa kadi nyekundu ni mambo yaliyojitokeza wakati Gor Mahia ikiibuka na ushindi wa mabao 2-0 dhidi ya Hussein Dey kwenye Uwanja wa Kasarani jijini hapa juzi.Mchezo huo wa tatu wa Gor Mahia katika michuano ya Kombe la Shirikisho Afrika, ulifanyika kwenye uwanja huo na kuifanya timu hiyo kujiweka katika nafasi nzuri ya kutinga robo fainali. Francis Kahata na Jacques Tuyisenge walifunga mabao hayo na kuwapatia wenyeji pointi zote tatu katika mchezo huo mkali.Timu ya Algeria ilibidi kufanya mabadiliko baada ya baadhi ya wachezaji wake kupata majeraha akiwemo nahodha wao, Ahmed Gasmi na kiungo Hocine Orfi walitolewa uwanjani na nafasi zao kuzibwa mara moja na wachezaji wa akiba.Gasmi alionekana kuumia zaidi, na alikimbizwa katika hospitali ya Aga Khan akidaiwa kupata maumivu ya kichwa. Kutokana na ushindi huo, Gor Mahia imerejea kileleni mwa msimamo wa Kundi D ikiwa na pointi sita. Gor Mahia wakati wakielekea mwishoni mwa mchezo huo, ilibidi kugangamala ili kuhakikisha wanaondoka na pointi zote tatu, huku Waalgeria wakichanganyikiwa baada ya kulazimika kufanya mabadiliko mapema mara mbili pamoja na mchezaji wao mmoja kutolewa kwa kadi nyekundu.Timu hiyo ya Algeria ya Hussein Dey imepoteza pointi na kuifanya kuwa katika nafasi ya pili wakiwa na pointi nne, ikitegemea mechi kati ya Petro Atletico na Zamalek ya Misri huko Alexandria. Timu hizo zilifungana 1-1. Ilikuwa siku mbaya kwa Hussein Dey, wakati wachezaji wake wawili wakubwa walipoumia. Nahodha Ahmed Gasmi na kiungo Hocine Orfi walitolewa nje katika dakika ya 30 na 37 na nafasi zao kuchukuliwa kwa haraka na Hocine Laribi na Aberouf Choiuter.