 DEREVA wa aliyekuwa Rais wa Shirikisho la Mpira wa Miguu Tanzania (TFF) Jamal Malinzi, Steven John ameieleza Mahakama ya Hakimu Mkazi Kisutu, Dar es Salaam kuwa aliwahi kuchukua fedha kwa mhasibu wa shirikisho hilo na kumpa Malinzi.Shahidi huyo wa 10 wa upande wa mashitaka, alidai hayo jana mbele ya Hakimu Mkazi, Maira Kasonde wakati kesi hiyo ilipokuja kwa ajili ya kusikilizwa.Akiongozwa na Wakili wa Taasisi ya Kuzuia na Kupambana na Rushwa (Takukuru), Leonard Swai, shahidi huyo amedai kuwa aliwahi kuchukua fedha kutoka kwa aliyekuwa mhasibu wa TFF, Hellen Ndaro na kwamba hajawahi kumchukulia fedha Malinzi mara mbili kwa siku mojaAlidai wakati anachukua fedha hizo alikuwa akisaini lakini wakati akimkabidhi Malinzi hakuwa anasaini mahali popote. John alidai Septemba 26 ,2016 alimpelekea Malinzi Dola za Marekani 28,650 na baadaye alipeleka Dola za Marekani 24,000. Septemba 26 ,2016 nilimpelekea Sh milioni nne na kwamba yeye ndiye alikuwa akisaini hati za malipo kwa niaba ya Malinzi,  alieleza.Aliendelea kudai kuwa aliwahi kuitwa na kuhojiwa Takukuru mara tatu akiwa bado anafanyakazi TFF kama dereva na kwamba alikuwa akimuaga Malinzi kama bosi wake ambaye alimtaka akazungumze ukweli.Hakimu Kasonde aliahirisha kesi hiyo hadi Aprili 9 mwaka huu kwa ajili ya kusikilizwa.Mbali na Malinzi, washitakiwa wengine ni aliyekuwa Katibu wa TFF, Mwesigwa Selestine, Mhasibu wa TFF, Nsiande Mwanga, Meneja wa Ofisi TFF, Miriam Zayumba na Karani wa TFF, Flora Rauya ambao kwa pamoja wanakabiliwa na mashitaka 30 katika kesi ya jinai namba 213 ya mwaka 2017.Mashitakiwa hayo yakiwamo ya kula njama, kughushi, kujipatia fedha kwa njia ya udanganyifu na utakatishaji wa Dola za Marekani 173,335.Malinzi, Mwesigwa na Nsiande wanaendelea kusota rumande kwa sababu wanakabiliwa na mashitaka ya utakatishaji fedha ambayo hayana dhamana kwa mujibu wa sheria.