 MABINGWA watetezi wa Ligi Kuu Soka Tanzania Bara Simba leo wako ugenini dhidi ya Stand United katika mchezo utakaochezwa kwenye uwanja wa CCM, Kambarage Shinyanga.Mchezo huo ni muhimu kwa wekundu hao kushinda ili kujiweka katika morali nzuri ya kujipanga na mchezo wa Ligi ya mabingwa Afrika dhidi ya JS Saoura utakaochezwa ugenini Machi 9, mwaka huu.Simba inashika nafasi ya tatu kwa pointi 48 ikiwa imecheza michezo 19, kushinda 15, sare tatu na kupoteza mmoja.Ushindi wa kikosi hicho utaiwezesha timu hiyo kujiweka katika mazingira mazuri mazuri ya kutetea taji. Lakini pia ikipata sare au kupoteza basi haina cha kupoteza kwani bado ina michezo mingi mbele kulinganisha na washindani wake Yanga na Azam.Wanakutana na Stand United inayoshika nafasi ya 11 kabla ya mechi za jana, ikiwa na pointi 33 baada ya kucheza michezo 28, kushinda tisa, sare sita na kupoteza 13.Timu hiyo ya Shinyanga iwapo itapoteza mchezo huo inaweza kushuka kutegemea na matokeo ya mechi nyingine zinazoongozana na kutofautiana kwa pointi chache.Mara ya mwisho timu hizo kukutana Oktoba mwaka jana, Simba ikiwa kwenye uwanja wake wa nyumbani wa Taifa ilishinda mabao 3-0.Matokeo ya mechi zao tano zilizopita, Simba inaonyesha iko vizuri zaidi ikishida michezo mitano huku Stand ikishinda michezo miwili, sare mbili na kupoteza mchezo mmoja. Stand United inapokuwa kwenye uwanja wake wa nyumbani mara nyingi imekuwa ikizisumbua timu vigogo.Ilimfunga Yanga kwenye uwanja huo na kuahidi pia kuwalipizia Simba.Katika ubora wa vikosi, Simba wako vizuri katika safu ya ushambuliaji inayoongozwa na Meddie Kagere mwenye mabao 12. Lakini pia wamefunga mabao 41 katika michezo 19 wakiwa nyuma michezo tisa dhidi ya Stand aliyecheza michezo 28 na kufunga 27.