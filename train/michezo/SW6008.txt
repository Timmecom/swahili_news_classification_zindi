 KWA mara ya kwanza timu za Mtibwa Sugar na JKT Tanzania zimepata pointi moja katika msimamo wa Ligi Kuu Bara baada ya mchezo wao wa jana kumalizika kwa suluhu katika Uwanja wa Meja Jenerali Isamuhyo Mbweni Dar es Salaam. Mtibwa ilipoteza mchezo wa kwanza baada ya kufungwa bao 2-1 dhidi ya Simba na kupoteza tena mabao 3-1 dhidi ya Lipuli, wakati JKT Tanzania ilifungwa na Simba mabao 3-1 na kufungwa tena bao 1-0 dhidi ya Lipuli Fc.Mchezo huo ulikuwa mgumu kwa timu zote mbili zikitumia mbinu tofauti ili walau kila mmoja apate ushindi wake wa kwanza lakini mambo hayakuwa sawa kwa kila upande na hatimaye kugawana pointi moja moja.Timu zote mbili zilijaribu kucheza mipira ya juu kutokana na Uwanja kutokuwa rafiki kwa kila upande lakini ubora wa safu za ulinzi ziligoma kuruhusu bao katika mchezo huo ambao ulikuwa na ushindani wa aina yake.Kipindi cha kwanza kila timu ilijaribu kucheza kwa kujilinda zaidi ili kuepuka kufungwa bao ambalo huenda lingetoa pointi tatu kwa mmoja wao na timu zote zilifanikiwa katika hilo kwa dakika zote za mchezo.Wenyeji wa mchezo huo, JKT Tanzania waliokuwa na shauku walau ya kupata pointi tatu kwa mara ya kwanza walizima mashambulizi ya Mtibwa na kutumia mipira ya juu ambayo hata hivyo bado haikuwa na faida kwao.Michezo mingine iliyopigwa jana Mbao Fc ikiwa CCM Kirumba ilipoteza bao 1-0 dhidi ya Kagera Sugar, Namungo ikiwa nyumbani ilitoa suluhu dhidi ya Mwadui, Ndanda ikalazimishwa sare ya bao 1-1 dhidi ya Singida United na mchezo mwingine Mbeya City iliambulia sare ya bao 1-1 dhidi ya Ruvu Shooting katika Uwanja wa Sokoine.