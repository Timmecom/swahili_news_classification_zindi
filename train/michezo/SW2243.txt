 MABINGWA wa kihistoria Yanga wamewasili Zanzibar jana kuweka kambi ya wiki moja kujiandaa na mchezo wa Ligi ya mabingwa Afrika dhidi ya Township Rollers ya Botswana utakaochezwa Jumamosi ya wiki hii.Mchezo huo unatarajiwa kuchezwa kwenye uwanja wa taifa, Dar es Salaam kuanzia saa 12:00 jioni, kisha baadaye watarudiana kati ya Agosti 23 na 25 Botswana. Akizungumza baada ya kuwasili kisiwani huko Kocha Mkuu Mwinyi Zahera alisema anatarajia baada ya siku tano watakuwa tayari kwa mchezo huo. Tunashukuru Mungu tumefika Zanzibar salama, ni mara yangu ya kwanza kufika huku, tutaendelea na mazoezi baada ya siku tano, kikosi kitakuwa tayari kwa mpambano huo wa kimataifa, alisema.Kocha huyo hivi karibuni baada ya kumalizika kwa kilele cha wiki ya Wananchi, alisema anahitaji mechi moja ya kirafiki kwa ajili ya kuendelea kutizama kikosi chake baada ya kutoka sare ya bao 1-1 dhidi ya Kariobang Sharks ya Kenya.Ombi lake limefanyiwa kazi baada ya Makamu Mwenyekiti wa klabu hiyo Fredrick Mwakalebela kusema kuwa kutakuwa na mechi mbili za kirafiki ambapo leo watacheza na Mlendege na kesho dhidi ya Malindi. Maandalizi yanakwenda vizuri kesho (leo) timu itacheza na Mlandege na kesho kutwa dhidi ya Malindi kwa ajili ya kujipima nguvu kabla ya kurudi ijumaa kwa ajili ya mchezo wetu wa kimataifa, alisema.