 YANGA jana imepata ushindi wa kwanza kwa mwaka 2020 katika mchezo wa ligi kuu baada ya kuifunga Singida United kwa mabao 3-1 mchezo uliochezwa Uwanja wa Liti Singida (zamani Namfua). Mchezo wa mwisho kushinda katika ligi kuu ilicheza dhidi ya Tanzania Prisons na kushinda kwa 1-0 katika Uwanja wa Samora, Iringa ikafuata sare ya 2-2 na Simba baada ya hapo ikafungwa na Kagera kwa 3-0 na Azam FC 1-0. Katika mchezo wa jana Yanga ilianza kupata bao la kwanza dakika ya 12 likifungwa na David Molinga akimalizia pasi ya Mapinduzi Balama kwa shuti lililomshinda kipa wa Singida, Owen Chaima na kumfanya kocha, Luc Eymael kufurahia kwa kuonesha ishara ya kushukuru kwa nia ya msalaba Haruna Niyonzima alifunga bao la pili dakika ya 58 akipokea pasi kutoka kwa Benard Morrison kwa shuti kali lililomshinda kipa Chaima ambaye alionekana kuwa bora kwa kuzuia mipira iliyopigwa na Yanga. Bao la tatu lilifungwa na mchezaji raia wa Ivory Coast, Yikpe Gislain kwa kichwa akimalizia mpira uliotemwa na Chaima, krosi iliyopigwa na Mapinduzi na bao la kufutia machozi kwa Singida likifungwa na Six Mwasekaga dakika ya 82 kwa kichwa akimalizia pasi iliyopigwa na Athuman Chuji. Kwa ushindi huo Yanga imefikisha pointi 28 na kupanda hadi nafasi ya nne kwenye msimamo wa ligi na Singida wakiendelea kusalia nafasi ya 19 kwenye msimamo wakiwa na pointi 10. Katika mchezo mwingine Uwanja wa Kambarage Shinyanga, Azam FC ilipata ushinda wa bao 1-0 dhidi ya Mwadui lililofungwa na Shaban Chilunda dakika ya 21 na kabla ya Azam kupata bao Mwadui FC walikosa penalti dakika ya 5 baada ya Gerard Mathias kupaisha mpira. Matokeo hayo, Azam FC imefikisha pointi 35 wakiendelea kushika nafasi ya pili kwenye msimamo wa ligi hiyo huku Mwadui ikishika nafasi ya 16 ikiwa na pointi 17.