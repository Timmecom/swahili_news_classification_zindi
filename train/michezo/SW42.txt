 ARSENAL inakabiliwa na mtihani mwingine mgumu katika Ligi Kuu ya England pale itakapokuwa wageni wa Chelsea katika dimba la Stamford Bridge leo. Kwenye mchezo wa ufunguzi wa ligi hiyo uliopigwa katika Uwanja wa Emirate dhidi ya mabingwa watetezi Manchester City, Arsenal ikubali kipigo cha mabao 2-0 yaliyofungwa na Raheem Sterling na Bernado Silva.Huku Chelsea wenyewe wakianza ligi vizuri kwa kupata ushindi wa mabao 3-0 dhidi ya Huddersfield. Hivyo wataingia kwenye mchezo wa leo nyumbani dhidi ya Arsenal wakiwa na hali ya kujiamini kutokana na ushindi huu. Chelsea na Arsenal zote zimefanya mabadiliko ya mabenchi yao ya ufundi kwa Chelsea kuachana na kocha Antonio Conte na Maurizio Sarri aliyekuwa akiifundisha Napoli kupewa jukumu la kuinoa timu hiyo.Huku Arsenal yenyewe ikiwa imeachana na kocha wake Arsene Wenger aliyedumu kwenye klabu hiyo kwa miaka 21 na kumpa jukumu la kuinoa klabu hiyo aliyekuwa kocha wa Paris Saint-Germain Unai Emery. Lakini timu zote ziliimarisha vikosi vyao kwa kufanya usajili wa baadhi ya wachezaji huku Chelsea ikiwasajili Jorginho kutoka Napoli na kipa Kepa Arizzabalaga kutoka Athletic Bilbao. Arsenal iliwasajili beki Stephan Lichtsteiner akiwa mchezaji huru kutoka Juventus, kiungo Lucas Torreira kutoka Sampodoria, kipa Bernd Leno kutoka Bayer Leverkusen, beki Sokratis Papastathopoulos kutoka Borrusia Dortmund na kiungo Matteo Guendouz kutoka Lorient ya Ufaransa.Kuelekea mchezo wa leo Arsenal itamkosa beki wake wa kushoto Sead Kolasinac ambae atakuwa nje ya uwanja mpaka wiki nane kutokana na kusumbuliwa na majeruhi huku Ainsley Maitland-Niles atakuwa nje kwa wiki sita baada ya kuumia kwenye mchezo uliopita dhidi ya Manchester City. Pia haitakuwa na nahodha wake Laurent Koscielny anayetarajia kurudi uwanjani mwishoni mwa mwaka huu. Kocha Unai Emery anaweza kumuanzisha kiungo wake mkabaji Lucas Torreira katika kiungo huku Nacho Monreal na Stephan Lichtsteiner wanaweza kuanza kama mabeki wa pembeni.Katika ushambuliaji Alexandre Lacazette na Pierre- Emerick Aubameyang na Mesut Ozil wataanza huku Henrik Mkhitaryan akitokea pembeni. Chelsea yenyewe inaweza kumkosa kiungo wake Cesc Fabregas, ambae aliumia kwenye mechi ya kujiandaa na msimu mpya dhidi ya Arsenal. Rekodi zinaonyesha Chelsea imeshinda mechi tano zilizopita dhidi ya Arsenal katika uwanja wake wa nyumbani na mechi moja tu ya msimu uliopita iliishia kwa sare ya bila kufungana. Arsenal imeshindwa kufunga katika mechi nne ilizocheza katika Uwanja wa Stamford Bridge.