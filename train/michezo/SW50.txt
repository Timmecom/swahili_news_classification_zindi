 MKOA wa Ruvuma umetoa chanjo ya kuzuia saratani ya mlango wa kizazi kwa wasichana wenye umri wa miaka 14 kwa asilimia 71 ya lengo kwa mwaka jana.Kwa mujibu wa taarifa iliyotolewa na Mkuu wa Wilaya ya Songea, Pololet Mgema kwa niaba ya Mkuu wa Mkoa wa Ruvuma, chanjo hiyo ilianza kutolewa Aprili, 2018 katika halmashauri nane za Mkoa wa Ruvuma.Alitoa taarifa hiyo juzi mjini Songea wakati wa kikao cha Kamati ya Afya ya Msingi Mkoa kutathmini kazi ya utoaji chanjo hiyo kwa viongozi wa mkoa na halmashauri zote. Pololet alisema lengo la chanjo hiyo ni kuwakinga mabinti dhidi ya saratani ya mlango wa kizazi ambayo inaongoza kwa vifo vya akina mama nchini. Wasichana umri wa miaka 14 waliochanjwa chanjo ya kukinga saratani ya mlango wa kizazi Mkoa wa Ruvuma ni 14,786 sawa na asilimia 71 ya lengo la kuchanja wasichana 16,631 sawa na asilimia 80, alisema.Kwa upande wake, Mganga Mkuu wa Mkoa wa Ruvuma, Dk Jairy Khanga alisema changamoto zilizojitokeza wakati wa kazi hiyo hata mkoa kushindwa kufikia lengo la asilimia 80 ni pamoja na imani potofu kwenye baadhi ya maeneo kuwa chanjo hii inaweza kuzuia mabinti kuzaa. Alizitaja halmashauri za Tunduru, Namtumbo na Madaba kufanya vibaya kwenye utoaji wa chanjo hii kutokana na viashiria vya uwepo wa imani potofu kwenye jamii, hivyo wasichana kutojitokeza kupata chanjo.Dk Khanga alizitaja halmashauri zilizofanya vizuri mwaka huu na asilimia kwenye mabano kuwa ni Mbinga DC (100) na Nyasa (83). Alitoa mwito kwa viongozi wa dini na mila mkoani Ruvuma kusaidia kuelimisha jamii kuhusu umuhimu wa chanjo hiyo kwani Shirika la Afya Duniani(WHO) limethibitisha ubora wake katika kudhibiti saratani ya mlango wa kizazi.Kwa mujibu wa Dk Khanga, vifo 403,000 vilitokea nchini kwa mwaka kutokana na saratani, ambapo saratani ya mlango wa kizazi kwa akinamama ilichangia asilimia 37.  Saratani ya shingo ya uzazi Tanzania inaathiri zaidi kwa asilimia 37, saratani ya matiti asilimia 12 na saratani ya koo asilimia 6.7, ndio maana serikali ikaja na mkakati wa kuzuia isiendelee,  alisisitiza. Katika kikao hicho cha tathmini, mkoa uliazimia kuhakikisha unafanya ufuatiliaji wa mabinti waliokwishachanjwa kujua maendeleo yao na kuhuisha taarifa za halmashauri.