 VINARA wa Ligi Kuu Tanzania Bara (TPL), Yanga, leo jioni watakuwa na kibarua kigumu kuikabili Biashara United ya Musoma kwenye Uwanja wa Taifa katika mchezo wa Kombe la Azam (FA).Yanga wanaoongoza ligi kwa pointi 53, wanaingia kwenye mchezo huo wakiwa na kumbukumbu ya kufanya vibaya kwenye michuano ya SportPesa baada ya kuondoshwa kwenye hatua ya awali na timu ya Kariobangi Sharks kwa kichapo cha mabao 3-1. Mchezo huo unatazamiwa kuwa mgumu kwa pande zote kutokana na Biashara kuonesha kiwango bora kwenye michezo yao ya hivi karibuni baada ya kupata kocha mpya Amri Said.Kuelekea kwenye mchezo huo Ofisa Habari wa timu hiyo, Dismas Ten alisema kikosi hicho kimejiandaa vyema kwa kufanya mazoezi ambayo yatawawezesha kuibuka na ushindi kwenye mchezo huo ili kuhakikisha wanatwaa kikombe cha michuano hiyo msimu huu.  Kikosi chetu kipo fiti kwa mchezo wa leo dhidi ya Biashara tunafahamu ni moja ya timu inayoleta upinzani mkubwa sana kwa michezo yao waliyocheza hivi karibuni, ukiwemo ule dhidi ya Azam FC, tumejipanga kwa ushindi,  alisema Ten.Alisema kwenye mchezo huo watawakosa nyota wao Baruani Abdallah na Jaffari Mohamed wanaosumbuliwa na maumivu waliyoyapata katika mchezo uliopita. Aidha, alisema jambo la furaha kwenye kikosi hicho ni kuona wachezaji wao Raphael Daud na Juma Mahazi kurejea kikosini kwa kufanya mazoezi madogo madogo baada ya kupona majeraha yao lakini leo hawatakuwepo.Kikosi hicho cha Mkongomani Mwinyi Zahera kama kitafanikiwa kuibuka na ushindi watacheza dhidi ya Namungo FC inayoshiriki Ligi Daraja la Kwanza, ambao wameshatinga kwenye 16 bora. MKATABA KAKOLANYA Kwa upande mwingine, Kaimu Mwenyekiti wa timu hiyo, Simon Lukumay alisema jana kuwa wamepokea barua kutoka kwa Mwanasheria wa mchezaji wao, Beno Kakolanya anataka kuvunja mkataba na klabu hiyo. Barua hiyo imekuja siku chache kutokana na kauli ya kocha Zahera kusema hamhitaji mchezaji huyo kwenye kikosi hicho kwa kuwa alionesha utovu wa nidhamu ndani ya timu hiyo. Sakata hilo lilianza muda mrefu baada ya mchezaji huyo kugoma.