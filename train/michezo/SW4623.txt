 VIGOGO kadhaa wa Yanga wameambatana na kikosi hicho jijini Mwanza kuhakikisha timu hiyo inapata ushindi katika mchezo wa kesho wa Kombe la Shirikisho la Azam (FA) dhidi ya Alliance utakaochezwa kwenye Uwanja wa CCM, Kirumba.Tayari kikosi cha wachezaji 20 kiliwasili jana mapema jijini humo huku Mkuu wa Idara ya Habari na Mawasiliano wa klabu hiyo, Dismas Ten akitamba kuwa hawaiogopi Alliance wanazo taarifa zao juu ya kambi waliyoweka Rwanda. Kabla ya kuondoka kwa kikosi hicho, Ten alisema vigogo karibu wanane wa klabu hiyo watakwenda kuhakikisha timu inafikia lengo la kushinda mchezo huo na kufika fainali. Lengo letu ni kuhakikisha timu inacheza fainali na kuchukua taji hivyo kwa kutambua na umuhimu wa mchezo huo, wachezaji 20, benchi la ufundi na viongozi wanane watakuwa Mwanza kwa ajili ya mchezo huo muhimu kwetu,  alisema. Huenda vigogo hao ni wale waliotajwa juzi na Mwenyekiti wa Baraza la Udhamini la klabu hiyo, George Mkuchika.Baada ya wajumbe wawili wa Kamati ya Utendaji ya Yanga kujiuzulu Samwel Lukumay na Hussein Nyika, Mkuchika alitangaza Kamati ya watu saba kwa ajili ya kusimamia mashindano yote yaliyobaki msimu huu wakati wakiendelea na mchakato wa uchaguzi mkuu unaotarajiwa kufanyika Aprili 28, mwaka huu. Vigogo hao wanaotarajiwa kuwepo Mwanza katika kampeni za kusaka ushindi ni Mwenyekiti Lucas Mashauri na Makamu wake Said Ntimizi na wajumbe wao Nyika, Lukumay na Moses Katabaro.Mratibu wa timu hiyo, Hafidh Saleh alisema akili yao kwa sasa wanautizama mchezo huo kwa ukubwa wakitambua umuhimu wake na kuingia hatua ya nusu fainali.  Mchezo huu ni muhimu kwetu kufanya vizuri kwa sababu utatupa nafasi ya kuwakilisha nchi kimataifa mwakani, tumejipanga tukijua hautakuwa mchezo rahisi, ni lazima tukapambane,  alisema.