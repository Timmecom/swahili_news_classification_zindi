 PRESHA ya mechi ya Yanga dhidi ya Simba inazidi kupanda kila kukicha na zikiwa zimesalia siku tatu kabla ya kupigwa kwa mechi hiyo, Yanga tayari wamejinasibu wameshapata dawa ya kuwazuia washambuliaji wa Simba, Meddie Kagere na Emmanuel Okwi.Kama ilivyokuwa katika mechi ya kwanza iliyoisha kwa suluhu, ndivyo beki wa kati wa Yanga, Andrew Vincent  Dante  ameeleza kwamba wamekaa kama kamati na wamekubaliana na mabeki wenzake, siku hiyo washambuliaji hao wasipate kitu mbele yao.Amefafanua zaidi kuwa wanafahamu uzuri wa wachezaji hao na hawawezi kutumia mbinu walizotumia katika mechi ya awali, kwa kuwa mambo hubadilika na sasa wameamua kuja kivingine kuwafurahisha wanajangwani. Wale ni washambuliaji wakali, kila mmoja analifahamu hilo. Kwanza ni wa kimataifa na wanapata ujuzi kila siku kutokana na mechi za Ligi ya Mabingwa Afrika wanazocheza, kwa kutambua hilo hata sisi tumejipanga na tumezungumza nini cha kufanya ili tufanye kazi yetu kikamilifu. Shida yetu wasipate kitu yaani nyavu zetu zisiguswe kama ilivyokuwa katika mechi ya mzunguko wa kwanza na uzuri ni kwamba tupo tayari tunasubiri tu hiyo siku ifike,  alisema Dante aliyetua Yanga akitokea Mtibwa Sugar.Mechi hiyo itakayopigwa Uwanja wa Taifa, Dar es Salaam Jumamosi hii inasubiriwa kwa hamu kutokana na upinzani wa timu hizo kongwe lakini pia Simba ikihitaji ushindi kutengeneza mazingira ya kutetea ubingwa wake huku Yanga ikipambana kutwaa taji hilo walilopokwa na Simba mwishoni mwa msimu uliopita.Timu hizo zitakutana wakati Yanga ikiwa kileleni mwa msimamo wa ligi kwa pointi 58 baada ya mechi 23 huku Simba ambayo jana ilicheza na Al Ahly katika mchezo wa Ligi ya Mabingwa Afrika ikishikilia nafasi ya nne ikiwa na pointi 36 baada ya mechi zake 15.