 WAZIRI MKUU Kassim Majaliwa ameagiza halmashauri zote za majiji na miji kuhakikisha zinatenga maeneo ya michezo na burudani kila zinapopima viwanja. Kuanzia sasa, maeneo yote yanayopimwa na halmashauri na miji yote nchini, lazima yazingatie uwepo wa maeneo ya michezo na burudani,  amesisitiza Waziri Mkuu. Ametoa agizo hilo leo Jumatatu, Juni 10, wakati akifungua mashindano ya Umoja wa Michezo na Taaluma kwa shule za msingi na sekondari Tanzania, katika uwanja wa Nangwanda Sijaona mkoani Mtwara. Zaidi ya wanafunzi 5,400 wanashiriki mashindano hayo. Pia, amezitaka halmashauri ziweke mpango madhubuti wa kuyaendeleza maeneo ya michezo na burudani sambamba na miundombinu inayozingatia mahitaji ya wote bila kubagua.