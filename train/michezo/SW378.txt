 MKUU wa Mkoa wa Tabora, Aggrey Mwanry, ameunda timu maalumu kwa lengo la kuzifufua timu za Rhino Rangers, Polisi Tabora na Milambo ili zishiriki Ligi Kuu Bara siku zijazo.Kwa muda mrefu Tabora imekosa timu inayoshiriki Ligi Kuu, licha ya kuibuka kwa vipaji vingi vya soka mkoani humo. Akizungumza jana makao makuu ya gazeti hili Tazara Dar es Salaam, Mwanry alisema zipo sababu mbalimbali zinazofanya mkoa wake kuwa nyuma kwenye sekta ya michezo lakini tayari ameunda timu hiyo kwa ajili ya kufanya jitihada za makusudi ili mkoa huo ufanye vizuri kwenye michezo kama ilivyokuwa zamani. Tabora tupo nyuma siyo kwenye soka hata michezo mingine, kama kikapu, netiboli, riadha, bao, karata na mingineyo na ndiyo sababu ya kuunda timu hiyo ili kunipatia mwongozo mzuri na kujua wapi pakuanzia ili turudi kwenye ramani ya michezo kama zamani,  alisema Mwanri.Kiongozi huyo alisema baada ya kutambua tatizo wamepanga kuanza kwenye hatua ya chini (grassroot) ili kuwaandaa vyema wachezaji na hatimaye kufanya vizuri na kuipeperusha vyema bendera ya Tabora.Alisema wakazi wa mkoa wake wanapenda michezo, lakini kinacho wakwamisha ni mambo machache ikiwemo migogoro ya vyama husika. Alisema kama kiongozi mkuu kwenye mkoa huo atahakikisha anasimama kidete na kutatua kila tatizo ambalo kwa namna moja au nyingine limechangia kushuka kwa sekta ya michezo mkoani humo.Alisema mpango mkakati wake ni kuona kila mchezo ukichezwa na kufanya vizuri kwa sababu itasaidia kuutangaza mkoa huo kwani michezo ni moja ya vitu yenye ushawishi mkubwa katika kujitangaza. Huu ni msimu wa sita tangu ishuke daraja timu ya Rhino na Tabora ambayo miaka ya nyuma ilitamba na Milambo, kuwa haina timu ya Ligi Kuu kwa muda mrefu sasa.