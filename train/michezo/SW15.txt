 YANGA imelazimishwa sare ya bao 1-1 na Namungo FC katika mchezo wa kirafi ki uliochezwa Uwanja wa Kassim Majaliwa Ruangwa, Lindi.Hii ni sare ya pili kwa Namungo FC ambayo inacheza Ligi Daraja la Kwanza Tanzania Bara kwa vigogo wa soka nchini baada ya Agosti 11 mwaka huu kutoka suluhu na Simba kwenye uwanja huo.Katika mchezo wa jana, Yanga ilitangulia kupata bao kupitia kwa beki wake wa kati Andrew Vincent  Dante  alilofunga dakika ya 56 kwa kichwa akimalizia krosi iliyopigwa na winga Deus Kaseke.Namungo FC walisawazisha bao hilo dakika ya 84 kutokana na makosa ya safu ya ulinzi na kumpa mwanya Loriant Lusako kumchambua kipa Klaus Kindoki. Hata hivyo, Yanga watajilaumu kushindwa kupata ushindi kwenye mchezo huo kwani walitengeneza nafasi nyingi na kushindwa kuzitumia ambapo Heritier Makambo alikosa bao la wazi zaidi baada ya kuingia kipindi cha pili. Kindoki ameidakia Yanga kwa mara ya nane tangu asajiliwe Julai mwaka huu na kufungwa mabao matano.