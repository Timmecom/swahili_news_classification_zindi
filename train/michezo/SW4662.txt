 WADAU mbalimbali wa michezo wamesema timu za Afrika zinashindwa kufanya vizuri kwenye michuano ya kombe la dunia inayoendelea nchini Urusi, kutokana na kukosa umakini.Baadhi ya timu za Afrika ambazo zimeanza vibaya michuano hiyo ni Misri iliyopoteza michezo miwili, Nigeria, Morocco na Tunisia huku Senegal pekee ikionesha matumaini baada ya kuanza vizuri kwa ushindi wa mabao 2-1 dhidi ya Poland juzi. Morocco jana ilicheza mechi yake ya pili dhidi ya Ureno na kupoteza tena kwa bao 1-0 na hivyo kuaga michuano hiyo ambapo sasa inasubiri kukamilisha ratiba tu.Miongoni mwa wadau waliozungumza na gazeti hili jana ni Kocha wa zamani wa timu ya taifa Mshindo Msolla aliyesema kuwa ni Senegal peke yake inaweza kusonga mbele lakini nyingine zimekuwa zikifanya makosa ya kawaida yanayojirudia ndani ya uwanja kutokana na kutokuwa makini.  Wachezaji wanaonekana hawana nidhamu ya kufuata maelekezo, wanafanya makosa yanayojirudia na kuwaruhusu wapinzani kucheza kwenye maeneo yao jambo ambalo ni hatari,  alisema.Kwa upande wake, mchambuzi wa soka Ally Mayay alisema hakuna washambuliaji mahiri wenye uwezo wa kuibeba timu kama ilivyokuwa kwa wachezaji wa zamani George Weah wa Liberia na Abeid Pele wa Ghana waliokuwa na uwezo huo. Mayay anatolea mfano kuwa washambuliaji waliopo hivi sasa kama Mohamed Salah wa Misri na Sadio Mane wa Senegal hawakuonesha madhara yoyote tofauti na wachezaji hao wa zamani. Kwa upande wake, Kocha Jamhuri Kihwelu  Julio  alisema kinachoigharimu timu hizo za Afrika ni maandalizi mabovu na kutokujiamini. Timu zinaonekana kucheza kwa kutokujiamini lakini kingine zinaonekana pia, hazina maandalizi mazuri, zilikurupuka ndio maana zinashindwa kufanya vizuri, nadhani Senegal kidogo imeonyesha ilikuwa imejiandaa na inaweza kusonga mbele,  alisema. Kocha Msaidizi wa Azam FC, Juma Mwambusi alisema anafikiri uwekezaji unahitajika kuzifanya timu za Afrika kuwa zenye ushindani mkubwa kwenye michuano hiyo ya dunia. Alisema anaamini bado kuna nafasi ya baadhi yao kurekebisha mapungufu yao na kufanya vizuri zaidi.