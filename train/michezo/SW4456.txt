 TIMU ya soka ya Taifa ya vijana chini ya umri wa miaka 20 ya Tanzania Bara jana ilitwaa ubingwa wa michuano ya Kombe la Chalenji kwa nchi za Afrika Mashariki na Kati baada ya kuilaza Kenya bao 1-0.Katika fainali hiyo iliyochezwa Uwanja wa Shirikisho la Soka Uganda (FUFA Technical Centre) uliopo Njeru, Jinja timu hizo zilishambuliana kwa zamu kabla Tanzania Bara haijageuza kibao na kupata bao dakika ya 45. Mchezaji wa Kenya John Ochieng alijifunga akiwa kwenye harakati za kuokoa hatari langoni mwake. Baada ya kutoka mapumziko Kenya walifanya mabadiliko ya kumtoa Ronald Sichenje na kuingia Benson Ochieng dakika ya 50 na dakika ya 65 Tanzania ilimtoa mshambuliaji Luyaya Said na kuingia Andrew Albart na kufanya kila timu kuongeza mashambulizi. Akizungumza baada ya mchezo Kocha Zuberi Katwila alisema waliingia kwenye mchezo wakijua wanakwenda kushinda kwa sababu walishawasoma Kenya wanavyocheza.  Namshukuru Mungu kwa sisi kuwa mabingwa lakini tuliingia kwenye mchezo tukijua tunakwenda kushinda kwa sababu tulishaisoma Kenya jinsi wanavyocheza kwani hata hatua ya makundi tulitoka nao sare ya mabao 2-2,  alisema Katwila. Katika mashindano hayo Kelvin John wa Tanzania Bara aliibuka mfungaji bora akiwa na mabao saba akifuatiwa na mshambuliaji mwenzake Andrew Simchimba ambaye alifunga mabao sita sawa na Yoseif Tesfai wa Eritrea.Eritrea ndio ilitwaa nafasi ya tatu kwenye michuano hiyo inayoandaliwa na Baraza la vyama vya soka Afrika Mashariki na Kati, Cecafa kwa kuifunga Sudan bao 1-0. Tanzania Bara ilifuzu fainali baada ya kuifunga Sudan kwa mabao 2-1 na Kenya ikaifunga Eritrea kwa bao 1-0. Mpaka kutinga fainali Tanzania Bara ilifunga mabao 17 na imefungwa mabao matano tu, mawili katika hatua ya makundi, mawili robo fainali na moja nusu fainali. Mashindano hayo yalianza kutimua vumbi Agosti 22, Tanzania Bara ikiwa katika Kundi B pamoja na timu za Ethiopia, Zanzibar na Kenya na kundi A lilikuwa na timu za Uganda, Sudan, Sudan Kusini na Eritrea.