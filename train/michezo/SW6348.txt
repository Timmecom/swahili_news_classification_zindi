 KOCHA wa timu ya taifa ya vijana chini ya umri wa miaka 23 Kilimanjaro Warriors, Bakari Shime amesema watautumia mchezo wa leo wa kufuzu Kombe la Mataifa ya Afrika (Afcon) dhidi ya Burundi kupindua matokeo kwa kuhakikisha wanafanya vizuri.Katika mchezo wa kwanza uliochezwa ugenini nchini Burundi, Kilimanjaro ilifungwa mabao 2-0 na hivyo kuwa katika nafasi finyu ya kusonga mbele. Akizungumzia mchezo huo jana, Shime alisema wanajua hautakuwa rahisi kwao lakini wamejipanga vizuri wakiwa na kikosi chenye wachezaji walio na uzoefu, hivyo watasaidia kupatikana kwa ushindi. Tumeyafanyia kazi mapungufu yaliyopita, tumefanya maandalizi ya kutosha na wachezaji wameimarika tayari kwa mchezo huo, kikubwa kwetu ni dua,  alisema. Alisema amewajenga wachezaji wake kisaikolojia na kuwataka kuwa watulivu kwani mchezo huo hauhitaji kukamiwa kwa sababu haitasaidia bali kucheza kwa kutulia.Kwa upande wake Kocha wa Burundi, Omari Ntakagero alisema wamekuja kushinda hivyo, watajitahidi kushambulia na kuzuia ili kupata matokeo yatakayowawezesha kusonga mbele hatua inayofuata. Wachezaji wangu wako vizuri na tayari kwa mchezo, tumejiandaa vizuri kwanza kulinda ushindi wetu wa kwanza lakini kingine, kushambulia na kupata ushindi,  alisema. Mchezo huo unatarajiwa kuchezwa saa 1:00 usiku kwenye uwanja wa taifa, Dar es Salaam. Kiingilio cha mchezo huo ni Sh 5,000 kwa VIP na Sh 1,000 kwa viti vya mzunguko.