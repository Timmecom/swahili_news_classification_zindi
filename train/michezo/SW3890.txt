 TIMU ya Taifa ya Tanzania Bara U20 leo inashuka dimbani kucheza mchezo wa fainali ya mashindano ya Cecafa dhidi ya timu ya Kenya katika Uwanja wa Shirikisho la Soka Uganda (FUFA Technical Centre) uliopo Njeru, Jinja.Tanzania Bara ilifuzu fainali baada ya kuifunga Sudan kwa mabao 2-1 na Kenya ikaifunga Eritrea kwa bao 1-0. Tanzania Bara U20 inayonolewa na kocha Zuberi Katwila itakuwa na kibarua kigumu kuhakikisha inashinda mchezo huo kwani katika mchezo wa hatua ya makundi, timu hizo zilifungana 2-2 Mpaka kutinga fainali, Tanzania Bara ilifunga mabao 17 na imefungwa mabao matano tu, mawili katika hatua ya makundi, mawili robo fainali na moja nusu fainali.Akizungumza kwa njia ya mtandao, Kocha wa timu hiyo Zuberi Katwila alisema wapo tayari kurudi nyumbani na kombe na kuwaomba Watanzania kuwaombea na kuwashukuru mashabiki waliofika Jinja kwa ajili ya kuwashangilia. Tupo tayari kuhakikisha tunarudi na kombe nyumbani, cha muhimu Watanzania wazidi kutuombea na tunashukuru kuwaona mashabiki waliofika hapa Jinja kwa ajili ya kututia nguvu,  alisema KatwilaMashindano ya Cecafa U20 yalianza kutimua vumbi Agosti 22, Tanzania Bara ikiwa katika Kundi B pamoja na timu za Ethiopia, Zanzibar na Kenya na Kundi A likiwa na timu za Uganda, Sudan, Sudan Kusini na Eritrea, kundi ambalo timu zake zimeishia nusu fainali.