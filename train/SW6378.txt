 KIPA wa Yanga Mkongomani Klaus Kindoki, amewaomba radhi mashabiki na wanachama wa timu hiyo baada ya kufanya uzembe uliosababisha Stand United kupata mabao matatu katika mchezo wa Ligi Kuu Bara mwishoni mwa wiki iliyopita.Mchezo huo ulichezwa Uwanja wa Taifa Dar es Salaam, ambapo Yanga ilishinda mabao 4-3. Stand ilisawazisha mabao hayo ambayo kwa sehemu kubwa yalitokana na uzembe wa kipa Kindoki.Kindoki aliyejiunga na Yanga msimu huu akitokea Racing de Kinshasa, alijikuta akibeba lawama kutoka kwa mashabiki wa timu hiyo kutokana na kiwango duni alichokionesha kwenye pambano hilo ambalo wenyeji Yanga waliibuka na ushindi wa mabao 4-3 na kukwea hadi nafasi ya saba wakiwa na pointi sita.Akizungumza na gazeti hili baada ya mchezo huo, Kindoki alikiri kufanya uzembe ambao uliwagharimu lakini akasema amejifunza kutokana na makosa hayo na kamwe hayatajirudia tena kwenye mechi zinazofuata. Ni kweli nimekosea na ninajutia lakini napaswa kusamehewa na kupewa nafasi kwa sababu nimejua kosa langu na ninaamini halitojirudia tena kitu cha msingi naomba mashabiki waendelee kuwa na imani juu yangu na wasahau yaliyotokea,  alisema Kindoki.Kipa huyo aliyechukua nafasi ya Mcameroon Youthe Roustand, alisema kuwa amejifunza mambo mengi katika mechi hiyo mojawapo ni namna mashabiki wa timu hiyo wanavyoipenda timu yao na wanavyochukia kufungwa.Alisema pamoja na ugeni wake kwenye ligi lakini atajitahidi kuhakikisha anacheza kwa ubora na kuwa tegemezi kwenye nafasi hiyo ambayo pia ina mtanzania anayechezea timu ya taifa  Taifa Stars , Beno Kakolanya.Kindoki alisema kuna mambo mengi mazuri ambayo amejipanga kuifanyia timu hiyo hivyo wampe muda ili aweze kuizoea vizuri ligi anaamini atafanya kile wanachokitarajia kutoka kwake ambacho si kingine bali ni kuisaidia Yanga kutwaa mataji.Kwa upande wake kocha mkuu wa timu hiyo Mwinyi Zahera, alikiri kuwa kipa wake alifanya makosa lakini anastahili kupewa muda ili aizoee ligi hiyo ambayo inaonesha kuwa haifahamu vizuri.Zahera alisema atazungumza naye kwa lengo la kumjenga ili kuongeza umakini anapokuwa mchezoni kwani anachotaka ni kuona anaonesha juhudi na kuisaidia timu kutoruhusu kufungwa mabao mepesi kama yale. Ni kweli amekosea lakini ni vigumu kumhukumu kwa kosa moja tena kwenye mchezo wa kwanza nadhani tumpe muda na mimi na kocha wa makipa tutazungumza naye kumjenga ili aweze kuwa msaada kwetu,  alisema.Zahera ambaye ndiyo amemsajili kipa huyo pamoja na Heritier Makambo, alituliza hasira za mashabiki wa Yanga kwa kuwaambia kuwa makosa kama hayo ni ya kawaida kwenye mchezo wa soka ingawa hayatojirudia tena kwa sababu hawapo tayari kuona wanaruhusu mabao kwenye kila mchezo.Mpaka sasa Yanga imecheza mechi mbili na imeruhusu mabao manne kwenye nyavu zao huku wao wakifunga mabao sita.