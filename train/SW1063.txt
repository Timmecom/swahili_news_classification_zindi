 Hayo yalisemwa na Naibu Waziri wa Mifugo na Uvuvi, Mohamed Said Dimwa wakati akijibu hoja za wajumbe wa Baraza la Wawakilishi waliokuwa wakijadili Makadirio ya Mapato na Matumizi ya wizara hiyo kwa Mwaka wa Fedha 2015/2016.Alisema ni kweli soko la mwani limekuwa likiyumba ambapo wafanyabiashara wa ndani wananunua kwa bei yao wanayotaka huku wakulima wakilalamika kuwa ni ndogo na imepitwa na wakati.Alifahamisha kwamba suala la bei ya mwani linafuatiliwa kwa karibu sana na Wizara ya Mifugo na Uvuvi pamoja na Wizara ya Biashara, Viwanda na Masoko kwa mujibu wa agizo la Serikali lilivyowataka kufanya kazi hiyo. Wizara mbili hizi zinafanya kazi kama zilivyoagizwa na Serikali ya kutafuta muafaka wa bei ya mwani katika soko la nje kufuatilia malalamiko ya wakulima kwamba bei ni ndogo sana,  alisema.Aidha alisema Wizara ipo katika mchakato wa kuona zao la mwani linaboreshwa zaidi kwa kuweza kutumika kwa kuzalisha bidhaa mbalimbali katika matumizi ya kawaida ya ndani.Zanzibar inashika nafasi ya tatu kwa uzalishaji wa mwani kwa wingi katika Bara la Afrika ambapo kilimo hicho hulimwa kwa wingi zaidi na wanawake katika maeneo ya mwambao wa pwani.Dimwa alisema Wizara imeweka mikakati ya kuhakikisha kwamba inazalisha wataalamu wengi zaidi katika masuala ya kupata madaktari wa mifugo waliobobea katika taaluma hiyo.Alisema juhudi kubwa za wizara zimechukuliwa katika kuwaendeleza vijana kupata mafanikio katika fani ya udaktari wa mifugo lakini kwa bahati mbaya wanafunzi wanane waliopelekwa katika baadhi ya Vyuo Vikuu vya Tanzania Bara walifeli mitihani yao na kurudishwa nyumbani. Tunasikitika sana Serikali imechukua juhudi kubwa katika kusomesha vijana katika fani ya udaktari wa mifugo lakini kwa bahati mbaya walifeli vibaya mitihani yao,  alisema.