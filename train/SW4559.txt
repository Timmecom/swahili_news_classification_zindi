 SHILINGI milioni 212 zinahitajika kwa kampeni ya uzalendo na utaifa Desemba 8 mwaka huu Dodoma, kuendeleza na kukuza uzalendo unaojenga utaifa kuharakisha maendeleo ya kiuchumi, kijamii na kisiasa.Waziri wa Habari, Utamaduni, Sanaa na Michezo, Dk Harrison Mwakyembe alisema hayo jana jijini Dar es Salaam alipozungumza na wadau wa uzalendo na utaifa. Alisema taifa linafuatilia kama wizara yake inasimamia vyema uzalendo na maadili ya taifa kama nguzo muhimu za mila na desturi za nchi.  Sote tuna wajibu wa kuhakikisha jamii yetu inatekeleza dhana ya uzalendo na utaifa.Wizara kwa kushirikiana na wadau inaratibu na inaendesha kampeni kurithisha na kukumbusha jamii ya Watanzania umuhimu wa kuishi na kutekeleza masuala mbalimbali tukiweka mbele uzalendo na utaifa wetu,  alisema.Alisema kampeni hiyo ni endelevu na itaadhimishwa Desemba 8 kila mwaka kwa kauli mbiu tofauti. Alisema kauli Mbiu ya mwaka huu ni  Kiswahili Utashi wetu, Uhai wetu  kukuza na kuendeleza lugha hiyo adhimu na kuunga mkono juhudi za Rais John Magufuli za kukithamini Kiswahili na kukipa hadhi.  Kiswahili ni kati ya Lugha kubwa Afrika. Kati ya lugha 6,000, kiko 10 bora na kinakua kwa kasi.Tushirikiane kukikuza ,  alisema na kusisitiza wajibu wa kila moja kuirejeshea Tanzania heshima yake duniani kwa ujasiri na mafanikio makubwa ya kutetea wanyonge na rasilimali zinazonufaisha wachache.Kampeni ya Uzalendo na Utaifa inatarajiwa kuleta matokeo chanya, kujenga na kurejesha moyo wa uzalendo, kuhamasisha na kutoa elimu kwa umma hasa watoto na vijana kuhusu umuhimu wa kuipenda na kuithamini nchi na kutoa fursa kwa Watanzania kutambua na kuenzi utamaduni wa Mtanzania.Pia itakuza, kuimarisha umoja, upendo na mshikamano wa kitaifa, kuhamasisha maendeleo ya jamii na kiuchumi kwa vizazi vya sasa na vijavyo na kuondoa mmomonyoko wa maadili katika jamii yetu.Alisema kampeni hiyo itaadhimishwa kwa vikundi vya ngoma za asili, bendi, filamu maalum, muziki wa asili, muziki wa kizazi kipya, mashairi, kikundi cha ngoma za asili na taarabu cha Zanzibar. Ilizinduliwa na Makamu wa Rais, Samia Suluhu Hassan Desemba 8,2017 na Kauli Mbiu  Nchi Yangu Kwanza .