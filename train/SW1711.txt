 MKURUGENZI Mkuu wa Mamlaka ya Hali ya Hewa Tanzania (TMA), Dk Agness Kijazi ameibuka kidedea kwa kuchaguliwa kuwa Makamu wa Tatu wa Rais wa Shirika la Hali ya Hewa Duniani (WMO) kwa kipindi cha miaka minne 2019-2022.Dk Kijazi ambaye ni mwakilishi wa kudumu Tanzania katika Shirika hilo anakuwa mwanamke wa kwanza na mjumbe wa kwanza kutoka nchi zinazoendelea kushika nafasi hiyo.Inaelezwa kuwa atakuwa na majukumu ya kumsaidia Rais kuongoza shirika hilo katika kutekeleza majukumu yenye tija kwa wanachama wake ikiwemo Tanzania. Akizungumzia ushindi wake mbele ya wapiga kura wa mkutano wa 18 wa WMO na wajumbe waalikwa, Dk Kijazi alitoa shukrani zake kwa wote waliomuamini na kumuunga mkono hadi kufika kupata nafasi hiyo na kuahidi kuitumia nafasi hiyo kwa weledi wa hali ya juu ili kufikia malengo ya shirika hilo. Napenda kuchukua nafasi hii kuwashukuru wote waliokuwa pamoja na mimi kwa kuniunga mkono na kunichagua kwa kura zote, naahidi kuitumikia nafasi hii kwa weledi mkubwa na kuhakikisha WMO inafikia malengo yake,  alisema Dk Kijazi.Akizungumzia ushindi huo, Naibu Waziri wa Uchukuzi na Mawasiliano Dk Atashasta Nditiye alisema ni heshima kubwa sana kwa nchi, Wizara inampongeza sana Dk Kijazi na kuamini kuwa ataiwakilisha nchi vizuriAidha alimshukuru Rais wa Tanzania kwa ushirikiano aliouonesha kwa kukubali Tanzania kuwakilishwa na Dk Kijazi kwani jitihada zake katika kuboresha sekta ya hali ya hewa kumeendelea kuiletea sifa nchi kwa ujumla Kaimu Balozi, Ubalozi wa Kuduma Umoja wa Mataifa, Geneva Robert Kahendaguza alisema kuwa ushindi wa Dk Kijazi ni kielelezo cha umadhubuti wa kidiplomasia wa Tanzania na sifa zake binafsi ikiwemo uzoefu wa muda mrefu na elimu ya ngazi ya juu katika nyanja ya sayansi ya hali ya hewa.Uchaguzi wa viongozi wa WMO hufanyika kila baada ya miaka minne kwa kuchagua viongozi mbalimbali wakiwemo Katibu Mkuu, Rais, Makamu wa Rais wa kwanza, wa pili na wa tatu, ambapo kwa mwaka huu umefanyika katika mkutano wa 18 wa shirika hilo baada ya muda wa viongozi hao kuisha.Katika uchaguzi huo, alichaguliwa Profesa Petteri Taalas kutoka Finland (Katibu Mkuu), Profesa Dk Gerhard Adrian kutoka Ujerumani (Rais), Profesa Celeste Saulo kutoka Argentina (Makamu wa kwanza wa Rais), Dk Albert Martis kutoka Curacao (Makamu wa Pili wa Rais) na Makamu wa Tatu wa Rrais, Dk Agness Kijazi kutoka Tanzania.