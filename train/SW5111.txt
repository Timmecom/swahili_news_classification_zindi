 BUNGE limehitimisha rasmi mjadala wa muda mrefu kuhusu madai ya matumizi mabaya serikalini ya Sh trilioni 1.5 kwa kuweka wazi kuwa hakuna wizi wa aina yoyote au fedha hizo kupotea.Hayo yalibainishwa na Mwenyekiti wa Kamati ya Kudumu ya Bunge ya Hesabu za Serikali (PAC), Naghenjwa Kaboyoka alipotoa taarifa ya shughuli za kamati hiyo kwa mwaka 2018, bungeni jijini hapa jana. Kaboyoka alisema matokeo ya uchambuzi wa taarifa ya Mkaguzi na Mdhibiti wa Hesabu za Serikali (CAG) kuhusu uhakiki wa Mfumo Mkuu wa Serikali na kusisitiza kuwa uhakiki huo umethibitisha kutokuwepo wa taarifa tofauti ya Sh trilioni 1.5 kati ya makusanyo na mapato ya serikali katika Mfuko Mkuu kwa mwaka wa fedha 2016/2017. Kwa kuwa CAG amekamilisha uhakiki wa Mfuko Mkuu wa Serikali kwa mwaka wa fedha unaoishia Juni 2017 na kutoa taarifa yake kwa Bunge. Aidha, uhakiki huo umebainisha changamoto kadhaa katika mfumo wa usimamizi na udhibiti wa mfuko mkuu zinazotakiwa kufanyiwa kazi ili kuimarisha uendeshaji wa mfuko huo,  alisema.Kwa siku za hivi karibuni kulitokea mjadala wa upotevu wa Sh trilioni ulioibuliwa na Mbunge wa Kigoma Mjini, Kabwe Zitto (ACTWazalendo) ambaye alidai kuwa ripoti ya CAG haijaona fedha hizo. Akifafanua zaidi kuhusu uchambuzi wa taarifa ya CAG kuhusu mfuko huo, Kaboyoka alisema kamati ilifanya uchambuzi wa matokeo ya uhakiki wa tofauti ya Sh trilioni 1.5 kati ya mapato yaliyokusanywa na serikali ya Sh trilioni 25.3 na fedha zilizotolewa na Hazina Sh trilioni 23.7 kama ilivyoripotiwa Juni 20, 2017 katika taarifa ya CAG. Uhakiki huu ulipitia upya fedha zilizoidhinishwa na kutolewa katika Mfuko Mkuu kwa mwaka wa fedha 2016/17 na 2017/18. Aidha, uhakiki huu ulifanyika ili kuthibitisha endapo fedha zilizotolewa kutoka Mfuko Mkuu zilitoka kwa kuzingatia Katiba na Sheria ya Fedha ya mwaka 2004,  alieleza. Mbunge huyo wa Same Mashariki alisema ili kutekeleza jukumu la uchambuzi wa taarifa hiyo kwa ufanisi, Januari 24, mwaka huu, kamati ilifanya mahojiano ya kina na CAG ili kupata ufafanuzi wa kina wa taarifa ya uhakiki. Aidha, Januari 25, 2019, kamati ilifanya mahojiano na Katibu Mkuu, Wizara ya Fedha na Mipango, maofisa kutoka wizara hiyo, Mamlaka ya Mapato Tanzania (TRA), na Benki Kuu ya Tanzania (BoT) ili kupata ufafanuzi na maelezo ya ziada kwa hoja zilizokuwa zimejitokeza katika taarifa ya uhakiki,  alifafanua.Sababu za tofauti ya Sh trilioni 1.5 Kaboyoka alisema katika uchunguzi sababu ya tofauti ya Sh trilioni 1.5 inaoyotokana na kusanyo la Sh trilioni 25.3 na fedha zilizotolewa na Hazina kiasi cha Sh trilioni 23.8 kama ilivyoripotiwa na CAG katika ripoti ya Hesabu za Serikali Kuu iliyoishia Juni 30, 2017, CAG alifanya uwianisho kamili wa tofauti za takwimu hizo mbili. Uongozi wa Hazina uliwasilisha kwa CAG marekebisho ya takwimu za hesabu ambazo baada ya ukokotozi na usuluhishi wa taarifa za hesabu za mapato na matumizi ya serikali suala la tofauti ya Sh trilioni 1.5 kati ya makusanyo na matumizi ya serikali halikuwepo kwenye Mfuko Mkuu wa Hazina ya Serikali,  aliongeza. Kwa suala la fedha za ziada zilizotolewa zaidi ya makusanyo, Kaboyoka alisema jumla ya Sh bilioni 290.13, maelezo ya Hazina yalitofautiana kuwa fedha hizo za ziada zilikuwa ni fedha zilizotumwa moja kwa moja kwenye miradi.Aidha, Hazina walifafanua kuwa utolewaji huo wa fedha zaidi ya mapato ni kwa mujibu wa Kifungu cha 34 cha Sheria ya BoT ya mwaka 2006 kinachoruhusu benki hiyo kupitia serikali wigo wa kutumia fedha zaidi ya mapato yaliyopatikana. Kwa mwaka 2016/2017 wigo ulikuwa umetolewa na Benki Kuu ulikuwa Sh bilioni 1.706.46, hivyo utolewaji wa fedha za ziada ulikuwa ndani ya wigo wa kisheria. Alisema uchambuzi wa kamati umebaini mkanganyiko wa awali ulikuwa uliojitokeza ulitokana na kutofanyika marekebisho kwa wakati ya taarifa zinazohusu Mfuko Mkuu ambazo ni muhimu katika kusuluhisha hesabu.