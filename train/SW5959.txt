 KOCHA wa vinara wa Ligi Kuu Tanzania Bara Yanga, Mwinyi Zahera amepania kuibuka na ushindi kwenye mchezo wa leo dhidi ya Singida United utakaopigwa uwanja wa Nafua, Singida.Akizungumza na gazeti hili kwa njia ya simu jana, Zahera alisema anashukuru Mungu kikosi cha timu hiyo kimewasili salama mkoani hapo na shabaha yao nikuhakikisha wanapata matokeo mazuri bila kujali wanacheza mchezo wa aina gani.  Tumefika salama na kikosi changu kipo fiti kilichocheza mchezo uliopita dhidi ya Coastal Union na mipango iliyobaki ni kuhakikisha tunapata matokeo ili kuendelea kubaki kileleni,  alisema Zahera.Yanga inaongoza msimamo wa Ligi Kuu ikiwa na pointi 54 juu ya Azam yenye pointi 47 na KMC ni ya tatu ikiwa na pointi 35. Alisema kikosi chake hakitakuwa na mabadiliko wataanza wale walionza dhidi ya Coastal kwakuwa wako fiti na anaamini watakuwa mkombozi kwenye mchezo huo.Aidha alisema kuwa mshambuaji wa timu hiyo Amis Tambwe afya yake inaendelea vyema na anatarajiwa kucheza katika mchezo huo baada ya kuwa nje kwenye mchezo uliopita kutokana na kuumia kwenye mchezo wa kombe la Azam ( FA) dhidi ya Biashara United. Yanga wataingia kwenye mchezo huo wakiwa na kumbukumbu ya kutofanya vizuri katika michezo miwili iliyopita ya ugenini na kupoteza pointi 5 wakianza kupoteza dhidi ya Stand United kwa bao 1-0 na kutoka sare ya bao 1-1 dhidi ya Coastal .Katika mchezo ulipita dhidi ya Coastal washambuliaji wa Yanga walionekana kupwaya kwenye umaliziaji hali iliyowafanya wapinzani wao kuonekana bora katika idara ya ulinzi kwa kudhibiti kiwango kikubwa cha mashambulizi ya vinara hao.Mchezo huo wa leo unatarajiwa kuwa mgumu kwa pande zote kutokana na kikosi cha Singida United kuwa na ari ya ushindi baada ya kushinda mchezo ulipita katika uwanja huo kwa kuwabanjua African Lyon bao 1-0, Aidha rekodi zinaonekana kumbeba Yanga baada ya kushinda michezo mingi wanapokutana hususani mchezo uliopita Singida walikubali kichapo cha mabao 2-0. Singida inashika nafasi ya 13 kwenye msimamo wa Ligi Kuu ikiwa na pointi 27 ikishuka dimbani mara 22,kushinda michezo saba na sare saba wakipoteza michezo tisa.