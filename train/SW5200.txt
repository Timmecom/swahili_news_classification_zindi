 MCHEZAJI mkongwe wa TP Mazembe, Tresor Mputu amesema timu yao itakuwa ya kwanza kuifunga Simba nyumbani kwenye michuano ya Ligi ya Mabingwa Afrika.Simba ina sifa ya kutopoteza mechi za nyumbani kwenye michuano hiyo tangu hatua ya awali. Mazembe iliwasili nchini juzi kwa ajili ya kuikabili Simba kwenye mechi ya robo fainali ya michuano hiyo inayotarajiwa kuchezwa kesho kwenye Uwanja wa Taifa, Dar es Salaam. Mputu aliyasema hayo baada ya kuwasili nchini ambapo alisema anajua kuwa Simba ni timu inayocheza mchezo wa nguvu na inayofanya vizuri kwenye uwanja wake hivyo wamejiandaa kupambana na kuwashangaza. Tunajua Simba wanafanya vizuri nyumbani tumekuja kucheza nao, tutafanya nguvu tushinde na kuwa timu ya kwanza kuwafunga nyumbani kwao,  alisema. Aliongeza kuwa,  tumekuja kucheza kabumbu, mechi itakuwa nzuri sana, tunajua Simba ni timu ya nguvu sana na sisi tutafanya nguvu tushinde mechi.  Wekundu wa Msimbazi waliokuwa Morogoro kwa ajili ya mechi ya ligi iliyokuwa ichezwe juzi dhidi ya JKT Tanzania ilitarajiwa kuwasili jana Dar es Salaam kujiandaa na mchezo huo.Hata hivyo, Simba haikucheza mchezo huo wa ligi na kuahirishwa baada ya kunyesha mvua kubwa. Awali, Mtendaji Mkuu wa Simba Crescentius Magori alisema atahakikisha timu hiyo inaweka historia nyingine kwa kufanya vizuri hatua hiyo ya mtoano kushinda nyumbani na kujipanga zaidi kwa ugenini. Alisema malengo yao ni kufika fainali na kwamba watajipanga kutimiza kile walichokusudia. Mara ya mwisho wekundu hao kufika fainali za michuano ya kimataifa ilikuwa mwaka 1993 na tangu hapo hakuna timu yoyote ya Tanzania iliyofikia mafanikio hayo.