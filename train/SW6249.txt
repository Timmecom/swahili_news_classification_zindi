 MATUMIZI ya gesi ya kupikia majumbani nchini yameongezeka kwa asilimia 33 kwa mwaka 2018 ukilinganisha na matumizi hayo kwa mwaka 2017.Hayo yamebainishwa na Meneja Mawasiliano kwa Umma wa Mamlaka ya Udhibiti wa Nidhati na Mafuta (EWURA),Titus Kaguo kwenye viwanja vya Maonesho ya 43 ya Kimataifa ya Biashara maarufu kama Sabasaba yanayoendelea Dar es Salaam, jana. Kaguo alisema ongezeko hilo limetokana na wananchi wengi kuona umuhimu na unafuu wa gesi ukilinganisha na nishati nyingine.Alisema wawekezaji kwenye nishati hiyo nchini wameongezeka kutokana na mahitaji yake na kwamba kwa mwaka 2018 jumla ya metriki tani 142,940 za gesi hiyo ziliingizwa nchini ukilinganisha na metriki tani 107,263 zilizoingizwa nchini mwaka 2017.Akifafanua kwa undani, Kaguo alisema Januari mwaka jana waagizaji wa gesi hiyo waliingiza nchini kiasi cha metriki tani 6,234 na mwezi Desemba kiwango kiliongezeka na kufikia metriki tani 21,746.Aidha, pamoja na ongezeko hilo la matumizi ya gesi ya kupikia, Kaguo alisema bado maeneo mengi ya vijijini nishati hiyo haipatikani au wasambazaji wake ni wachache hivyo wananchi wa maeneo hayo wanaendelea na matumizi ya kuni, mkaa na mafuta ya taa.Akitoa takwimu kwa kipindi cha miaka minane kuanzia mwaka 2010 za uagizaji na matumizi ya gesi hiyo nchini Kaguo alisema mwaka 2010 matumizi yalikuwa metriki tani 20,000 na yaliendelea kuongezeka hadi kufikia metriki tani takribani 70,000 mwaka 2015.Kwa wauzaji wa gesi hizo za kupikia nchini wako kampuni tofauti ambazo bei ya mtungi wa kilogramu 15 unauzwa kwa bei ya Sh 49,000 hadi 50,000 na unaweza kutumika kwa kipindi cha zaidi ya mwezi mmoja kwa matumizi ya nyumbani.