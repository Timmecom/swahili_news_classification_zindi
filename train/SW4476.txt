 MABINGWA wa Ligi Kuu soka Tanzania, Simba wanatarajia kuanza maandalizi ya michuano ya Klabu Bingwa Afrika Mashariki na Kati (Cecafa) kuanzia wiki ijayo.Kwa sasa kikosi hicho kilichokuwa Kenya kwa michuano SportPesa Super Cup, kimekwenda mapumziko kisha kitarejea kuanzia Ijumaa ya wiki hii kwa maandalizi ya kambi.Akizungumza na gazeti hili jana, Meneja wa Simba, Richard Robert alisema kikosi hicho kitakaporejea kitaanza kampeni zake za maandalizi ya ushiriki wa Cecafa kuhakikisha wanafanya vizuri. Kwa sasa wachezaji wote na makocha wamepewa mapumziko na tunatarajia kuanzia Ijumaa mipango ya maandalizi itaanza, hasa kwa kutizama ukubwa wa michuano hiyo,  alisema.Hivi karibuni Kocha Msaidizi Masoud Djuma alisema michuano hiyo ni muhimu kujipima na kujitathmini kuelekea kwenye michuano ijayo ya maandalizi ya Ligi Kuu msimu mpya na michuano ya kimataifa. Unakutana na timu nyingine bora ni lazima ujipange kupambana. Tutatumia michuano hii kama sehemu ya maandalizi ya ligi na kujipima kikosi tulichonacho,  alisema.Simba chini ya Kaimu Mwenyekiti wake, Salim Abdallah waliahidi kuendelea na usajili wa wachezaji katika nafasi mbalimbali ili kutengeneza timu itakayofanya vizuri kwenye michuano ya kimataifa ikiwemo hiyo.Tayari wamesajili wachezaji watatu, akiwemo Mohamed Rashidi wa Tanzania Prisons, Adam Salamba wa Lipuli na Marcel Kaheza wa Majimaji na kuahidi kuendelea kutafuta wengine wakali kutoka klabu nyingine za Afrika.Michuano hiyo inayotarajiwa kufanyika jijini Dar es Salaam kuanzia Juni 28, mwaka huu, huku ikisubiriwa kwa hamu na klabu mbalimbali, ambazo zitatumia mashindano hayo kusajili na kupima wachezaji wao wapya.