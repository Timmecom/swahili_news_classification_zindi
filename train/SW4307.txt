 BEI za petroli, dizeli na mafuta ya taa, zimeshuka kuanzia leo, baada ya bei za mafuta kuendelea kushuka kwenye soko la dunia. Bei hizo zimeshuka ikilinganishwa na toleo la mwezi uliopita.Kwa mujibu wa Ewura, bei ya petroli imeshuka kwa Sh 175 kwa lita sawa na asilimia 7.61, dizeli Sh 144 kwa lita sawa na asilimia 6.48 na mafuta ya taa Sh 156 kwa lita sawa na asilimia 7.08.Hayo yalibainishwa kwenye taarifa kwa vyombo vya habari, iliyotolewa jana na Kaimu Mkurugenzi Mkuu wa Mamlaka ya Udhibiti wa Huduma za Nishati na Maji (Ewura), Nzinyangwa Mchanyambapo.Katika taarifa yake, Mchanyambapo amesema alisema toleo la mwezi uliopita, bei za jumla za mafuta hayo pia zilishuka, ambapo kwa petroli zilishuka kwa Sh 174.03 kwa lita sawa na asilimia 8.02, dizeli Sh 143.65 kwa lita sawa na asilimia 6.84 na Sh155.32 kwa lita sawa na asilimia 7.47).Alisema kwa kiasi kikubwa, kupungua kwa bei za mafuta katika soko la ndani, kunatokana na kuendelea kushuka kwa bei za mafuta hayo katika soko la dunia.Mchanyambapo aliwataka wananchi kuzingatia kuwa bei za jumla na rejareja kwa mafuta ya aina zote, kwa maana ya petroli, dizeli na mafuta ya taa yaliyoingizwa nchini kupitia bandari ya Dar es Salaam, ambazo zimepungua ikilinganishwa na toleo lililopita la Januari 2, mwaka jana.Alisema, mikoa ya Kaskazini, bei za mafuta ya petroli, dizeli na mafuta ya taa, zitaendelea kuwa zile za mwezi Januari, mwaka huu, ambapo sababu kubwa ni kuwa kuna shehena ya mafuta iliyopokelewa nchini Januari kupitia bandari ya Tanga, mafuta hayo ni kidogo na hayatoshelezi mahitaji ya mafuta kwa mikoa yote ya Kaskazini.Hata hivyo, alisema ghala ya kuhifadhia mafuta mkoani Tanga, bado lina kiwango kikubwa cha mafuta yaliyopokewa mwezi Desemba mwaka jana, ambayo yatatosheleza mahitaji ya mafuta kwa mikoa ya Kaskazini.Alieleza kuwa bei hizo za kuanzia Februari 6, mwaka huu, zimezingatia gharama za mafuta yaliyoingizwa nchini Desemba mwaka jana kupitia bandari ya Tanga.