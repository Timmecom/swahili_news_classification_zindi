 RAIS John Magufuli amefanya uteuzi wa viongozi mbalimbali wa taasisi za umma.Taarifa iliyotolewa na Kurugenzi ya Mawasiliano ya Rais Ikulu kwa vyombo vya habari, ilisema walioteuliwa ni Spika wa Bunge wa zamani, Pius Msekwa kuwa Mkuu wa Chuo Kikuu cha Sayansi na Teknolojia Mbeya. Mbali na Msekwa, Waziri wa zamani wa Fedha, Zakhia Meghji, ameteuliwa kuwa Mwenyekiti wa Baraza la Chuo hicho.Hali kadhalika, Rais Magufuli amemteua Profesa Esnati Chaggu kuwa Mwenyekiti wa Baraza la Taifa la Hifadhi na Usimamizi wa Mazingira (NEMC), wakati Dk Samwel Gwamaka akiteuliwa kuwa Mkurugenzi Mtendaji wa NEMC.Wengine walioteuliwa ni Meja Jenerali mstaafu Michael Isamuhyo kuwa Mwenyekiti wa Bodi ya Shirika la Madini la Taifa (STAMICO), wakati Profesa Gaspar Mhinzi ameteuliwa kuwa Mwenyekiti wa Bodi ya Wakurugenzi wa Mamlaka ya Udhibiti wa Mkondo wa Juu wa Petroli( PURA). Kwa mujibu wa taarifa hiyo, uteuzi wa viongozi hao umeanza tangu Desemba 6, mwaka huu.