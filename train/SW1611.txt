 HOMA ya ugonjwa wa dengue imeendelea kutikisa mikoa ya Dar es Salaam na Tanga ambapo mpaka sasa watu zaidi ya 2,900 wamethibitika kuugua ugonjwa huo, katika kipindi cha kuanzia Januari hadi Mei mwaka huu.Kwa mujibu wa taarifa ya Wizara ya Afya, Maendeleo ya Jamii, Jinsia, Wazee na Watoto jana, wagonjwa wawili walipoteza maisha kwa dengue iliyoendelea kuitesa Dar es Salaam na Tanga.Ili kuepukana na madhara, serikali imesema wananchi wanaweza kujikinga na ugonjwa huo kwa njia mbalimbali ikiwemo kufukia madimbwi ya maji yaliyotuama au kunyunyizia dawa ya kuua viluwiluwi vya mbu kwenye madimbwi, kuondoa vitu vinavyoweza kuweka mazalia ya mbu, vifuu vya nazi, makopo na magurudumu ya magari.Njia nyingine za kujikinga na dengue ni kufyeka vichaka karibu na makazi, kufunika mashimo ya maji taka, kutumia dawa za kufukuza mbu, kuvaa nguo ndefu, kutumia vyandarua vyenye viuatilifu na kuweka nyavu madirishani na milangoni.Hata hivyo, serikali imesema idadi ya wanaougua ugonjwa huo imeendelea kupungua ikilinganishwa na wiki mbili zilizopita ambapo kwa wastani wagonjwa walioripotiwa kwa wiki walikuwa 525 ikilinganishwa na wagonjwa 420 kwa wiki kwa sasa na juhudi za kuudhibiti zaidi zinaendelea. Wananchi zipuuzeni taarifa za kwenye mitandao ya kijamii zikiwemo video zinazosadikiwa kuwa ni za miaka ya nyuma zenye taarifa za upotoshaji ambazo zilitolewa ufafanuzi,  ilisema wizara.Pamoja na kwamba ugonjwa huo umeendelea kutishia maisha ya watu, wizara imesema homa ya dengue siyo ugonjwa mpya kwa kuwa hujitokeza nyakati za mvua sehemu mbalimbali duniani. Ilisema mwaka 2016 watu milioni 390 waliugua ugonjwa huo ikilinganishwa na watu milioni 216 waliougua malaria katika mwaka huo 2016.Wiki moja na nusu iliyopita, Mganga Mkuu wa Serikali, Profesa Muhammad Kambi, alisema idadi ya wagonjwa waliothibitishwa kuwa na virusi vya homa hiyo au kuwahi kuugua ilikuwa 1,901 kipindi kuanzia Januari hadi Mei 15 mwaka huu.Alisema serikali inaendelea kuimarisha upatikanaji wa vipimo vya homa hiyo katika vituo vyake vya kutolea huduma katika maeneo yaliyoathirika.Mganga Mkuu wa Mkoa wa Dar es Salaam, Yudas Ndungile, alisema taratibu za kupata mashine ya kupulizia dawa kutokea angani ili kuua mbu hao makazi ya watu jijini zinaendelea.Serikali imeendelea kusisitiza kuwa ugonjwa huo unaombukizwa na mbu aina ya Aedes hauna tiba wala chanjo ya moja kwa moja mpaka sasa na tiba pekee kwa sasa ni panado pamoja na kunywa maji mengi. Mbu wa madoadoa meupe ya kung aa hupendelea kuuma asubuhi, mchana na jioni.