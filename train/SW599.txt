 IDADI kubwa ya abiria wanaosafi ri kwenda mikoa mbalimbali kwa mapumziko ya Sikukuu ya Krismasi na Mwaka Mpya, wameendelea kupata adha katika kituo Kikuu cha Ubungo (UBT), Dar es Salaam kutokana na bughudha wanayoipata. Kwa kipindi cha takribani wiki nzima usafiri katika kituo hicho umekuwa wa tabu kutokana na uwepo wa idadi kubwa ya abiria wanaohitaji kusafiri ikilinganishwa na idadi ya mabasi yaliyopo katika kituo hicho, licha ya juhudi zilizofanya na Mamlaka ya Udhibiti wa Usafiri wa Majini na Nchi Kavu (Sumatra) kutatua tatizo hilo. Aidha, gazeti hili lilifika katika  stendi  hiyo na kubaini hali hiyo na kisha baadaye kutembelea maeneo mbalimbali nje ya kituo hicho na kubaini uwepo wa magari madogo yaliyokuwa yakiwapakia abiria hao kwenda mikoa mbalimbali kwa kutoza kiasi kikubwa cha fedha kulingana na mkoa au mahali ambapo abiria husika anakwenda.Mathalani, nauli kwa gari hizo ndogo maarufu kama  Saloon  pamoja na gari aina ya Noah kwenda katika mikoa ya Moshi, Arusha, Mbeya na Mwanza ilikuwa ikitozwa kati ya Sh 50,000 hadi 60,000 kwa abiria mmoja, kiasi ambacho ni zaidi ukilinganisha na Sh 40,000 inayotozwa katika mabasi kwenda mikoa hiyo.Kwa mujibu wa Mawakala wa ukatishaji tiketi wa kampuni mbalimbali za mabasi katika kituo cha Ubungo, idadi kubwa ya mabasi yaliyopo kituoni hapo hayana nafasi kwa abiria wapya hadi baada ya Januari 3, mwakani suala linaloashiria kuwa wapo abiria watakaolazimika kusheherekea sikukuu hizo wakiwa safarini. Naye, wakala mwingine aliyejitambulisha kwa jina Keneth Ngogo kutoka kituoni hapo, alisema mabasi ambayo kwa kiasi fulani usafiri wake siyo wa shida kiasi cha kumuwezesha abiria kukata tiketi na kusafiri siku hiyo hiyo, ikiwemo mikoa ya Morogoro, Dodoma na Tanga.