 UTAFITI uliofanyika katika Wilaya ya Kinondoni jijini Dar es Salaam umeonesha kuwa wilaya hiyo imekumbwa na uhaba mkubwa wa kondomu.Katika taarifa ya utekelezaji wa shughuli za kudhibiti Ukimwi kwa kipindi cha robo tatu Januari hadi Machi, mwaka huu, inaonesha kuwa kondomu zimeadimika katika wilaya hiyo, kitu kinachochea ongezeko kubwa la maambukizi ya virusi ya Ukimwi.Mwenyekiti wa Kamati ya Kudhibiti Ukimwi, Manispaa ya Kinondoni, George Manyama alisema kondomu zimeadimika baada ya wafadhili wa masuala ya Ukimwi kujitoa akitolea mfano Tume ya Kudhibiti Ukimwi (TACAIDS), kitu ambacho kimefanya kondomu kuwa adimu katika vituo vya afya, madukani na hata nyumba za kulala wageni.  Baraza la Madiwani lishauri serikali iondoe kodi katika uingizaji wa kondomu, ili upatikanaji wake uwe rahisi, na ziweze kusambazwa kwa wingi katika maeneo hatarishi,  alisema.Alisema kondomu zilizoadimika ni zile za Sh 500, Sh 1,000 na za Sh 5,000 kitu ambacho ni hatarishi kwani kitachochea ongezeko la maambukizi ya Ukimwi kwa wingi ndani ya wilaya hiyo. Naibu Waziri wa Afya, Maendeleo ya Jamii, Jinsia, Wazee na Watoto, Faustine Ndugulile, akizungumzia hilo alisema wana taarifa juu ya suala hilo la kuadimika kwa kondomu maeneo mbalimbali nchini na kwamba hatua za haraka zimeanza kuchukuliwa. Changamoto imetokea, baada ya kubadilisha mfumo uliokuwapo kwa wale wasambazaji wa taasisi binafsi, jukumu hilo limerudi ndani ya wizara, hivyo kuanzia sasa ndiyo itakuwa inasimamia manunuzi, usambazaji wa mipira ya kiume.  Utaratibu uliokuwapo (awali) kulikuwa na baadhi ya taasisi ambazo zilikuwa zinapewa fedha na kununua mipira kisha kuisambaza kwa bei nafuu, ndiyo maana zilikuwa zinapewa majina mbalimbali kupitia hizo taasisi. Utaratibu wetu serikali tutakuwa tunanunua mipira hiyo na kuigawa kwenye vituo mbalimbali vya kutolea huduma za afya na kwenye jamii.  Hivyo tumelibaini hilo tatizo katika kipindi hiki cha mpito, kwa kushirikiana na wenzetu tutahakikisha tuna kondomu za kutosha ndani ya wiki moja, kuanzia sasa zitakuwa zimeanza kupatikana,  alisema. Hata hivyo, taarifa hiyo ya uhaba wa kondomu Wilaya ya Kinondoni imekuja siku chache baada ya tafiti kutolewa kuwa asilimia 24 ya wanaume wilayani humo wana tatizo la nguvu za kiume.