 WATUMISHI wa umma 191,196 wanatarajiwa kupandishwa madaraja mwaka wa fedha ujao, lengo likiwa ni kuwajali wafanyakazi.Hayo yamebainishwa na Rais John Magufuli kwenye maadhimisho ya Mei Mosi yaliyofanyika kitaifa jijini Mbeya jana kwenye Uwanja wa Kumbukumbu ya Sokoine ambako alikuwa mgeni rasmi.Rais Magufuli pia alisema baada ya serikali kuona wafanyakazi wengi hawakukubaliana na kikokotoo kipya katika pensheni, iliamua kuchukua uamuzi mgumu ili kuendelea na kikokotoo cha zamani ambacho ni Tanzania pekee inaendelea kukitumia licha ya kuwa ni cha kuiingizia gharama kubwa serikali.  Kwa kutambua heshima ya wafanyakazi na kwa kutambua kazi mnazofanya tuliamua kuubeba mzigo huu. Hii ndiyo iliyosababisha mifuko yetu kukwama na kuelekea kufa na mingine ikaamua kujiingiza kwenye miradi hata isiyo na tija,  alisema.Aidha, alisema watumishi 45,000 wanatarajiwa kuajiriwa zaidi katika mwaka wa fedha ujao idadi ambayo ni kubwa zaidi ya wale 42,735 waliokwishaajiriwa baada ya kufanyika uhakiki wa wafanyakazi. Rais atoa rai Rais Magufuli aliwasihi watumishi kuendelea kujituma ili kuwezesha jitihada zinazofanywa serikali ya kuhakikisha wanakuwa na maisha bora, lakini kwenda sambamba na azma ya serikali ya nchi kuwa ya uchumi wa kati. Nataka muamini ndugu zangu wafanyakazi, serikali inawapenda wafanyakazi na ndiyo sababu tukafanya uamuzi hata ya kubeba mzigo wa kikokotoo. Nchi zote za jirani wanatushangaa hata nchi za Ulaya hawakitumii. Lakini sisi tumekibeba. Ninachotaka kuwaeleza ni kwamba ahadi yangu haijaisha, muda wangu bado haujaisha,  alisisitiza Rais Magufuli.Alisema anaamini kwa miradi inayofanyika na kwa uchapakazi unaofanywa na watumishi, wakulima na wafanyabiashara kuna mwelekeo mzuri na kubainisha kuwa ameamua kuwaeleza ukweli kwani hataki kuwapaka ujio kwa kutamka kuwa amepandisha mshahara kwa fedha ambazo zitakuwa hazionekani.  Kwa Tucta nataka niwaahidi kuwa tutaendelea kuongeza maslahi ya wafanyakazi kulingana na uwezo wetu wa kiuchumi. Napenda pia kuahidi kuwa Tanzania tutaendelea kutimiza mikataba yote ya kimataifa tuliyoridhia kuhusiana na wafanyakazi,  alisema.