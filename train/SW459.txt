 RAIS wa Taasisi ya Mapinduzi ya Kijani barani Afrika( AGRA), Dk Agnes Kalibata ametaka elimu zaidi kutolewa kwa wakulima, ili kufanya kilimo cha ushindani kitakachohimili mabadiliko ya soko duniani. Alisema hayo mwishoni mwa wiki wakati alipotembelea maeneo ya mradi wa kuwaleta wadau wa kilimo katika jukwaa moja la Ihemi-Ludewa, wakiwamo wakulima, wauza pembejeo na wanunuzi wa mazao ya wakulima.Ziara yake hiyo ambayo ameifanya baada ya mkutano mkubwa ulioshirikisha mataifa 11 yanayowezeshwa na AGRA katika miradi mbalimbali, uliofanyika mjini Iringa, alisema kwamba bila kuwaandaa wakulima, watakuwa wanakata tamaa na kuona kilimo chao hakilipi. Wataalamu walioshiriki mazungumzo hayo kutoka katika makundi ya wakulima, wafanyakazi wa serikali kutoka nchi hizo 11 zikiwemo za Tanzania, Msumbiji, Mali, Burkinafaso, Ghana, Nigeria, Ethiopia na Rwanda walikiri kwamba ipo haja ya watu wa masoko kuifanya zaidi ili kushawishi ukuaji wa kilimo.Akizungumza baada ya kutaka kununua soya kutoka kwa mkulima, Victory Mhanga wa Magulilwa Halmashauri ya Iringa, mkoani Iringa ambaye alitaka kumuuzia bei ya Sh 2,000, Dk Kalibata alisema kwamba bei hiyo ni kubwa kulinganisha na soya inayolimwa Brazil. Aidha wataalamu wa masoko waliokuwapo katika ziara hiyo walisema kwamba bei ya juu ilikuwa Sh 800 katika mnada wa Songea uliofanyika hivi karibuni, ingawa bei ya rejareja Dar es Salaam ni Sh 2,500.Alipouliza zaidi sababu ya bei hiyo kubwa wakati katika Soko la Dunia ni dola za Marekani 0.63, aliambiwa kwamba mkulima huyo anauza kwa nguvu ya soko inayomzunguka na kwamba hana tatizo la soko katika eneo lake.