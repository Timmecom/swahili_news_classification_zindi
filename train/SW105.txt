 WAZIRI wa Nchi, Ofisi ya Rais, Utumishi na Utawala Bora, Haroun Ali Suleiman ameitaka Ofisi ya Mwanasheria Mkuu wa Serikali kurekebisha sheria zilizopitwa na wakati ambazo baadhi hazifanyi kazi tena.Suleiman alisema hayo wakati akiagana na wafanyakazi wa Ofisi ya Mwanasheria Mkuu wa Serikali huko Mazizini kutokana na kutenganishwa kwa wizara na Ofisi ya Mwanasheria Mkuu.Alisema katika kipindi cha miaka mitatu, Ofisi ya Mwanasheria Mkuu ilifanya kazi kubwa ya kuzifanyia marekebisho sheria zilizopitwa na wakati. Alizitaja sheria zilizofanyiwa marekebisho katika kipindi chake ni pamoja na sheria ya ushahidi ambayo ilikuwa ikilalamikiwa kwa muda mrefu. Mafanikio yangu makubwa katika kipindi cha miaka mitatu nilipokuwa Waziri wa Katiba na Sheria ni kufanyiwa marekebisho kwa sheria ya ushahidi ambapo sasa ushahidi wa mtoto unatambuliwa,  alisema.Aliyataja marekebisho mengine yaliyofanyika katika sheria zilionekana kikwazo katika kupambana na vitendo vya udhalilishaji wa kijinsia ni Sheria ya Mwenendo wa Makosa ya Jinai ya mwaka 2017.Alisema sheria hizo kwa kiasi kikubwa zimeleta mabadiliko makubwa na kudhibiti matukio ya vitendo vya udhalilishaji wa kijinsia na kutambua ushahidi unaotolewa na mtoto ambaye hajafikia umri wa miaka 18. Naipongeza Ofisi ya Mwanasheria Mkuu kwa kazi kubwa ya kuzifanyia marekebisho sheria zilizopitwa na wakati ambazo ni kikwazo katika kutekeleza majukumu ya wananchi,  alisema.Mwanasheria Mkuu wa Serikali ya Mapinduzi ya Zanzibar, Hassan Said Mzee alisema wataendelea kuzifanyia marekebisho sheria zilizopitwa na wakati ambazo hazina maslahi kwa jamii. Ofisi ya Mwanasheria Mkuu moja ya vipaumbele vyetu ni kuzifanyia marekebisho sheria zilizopitwa na wakati ambazo hazina tija kwa jamii,  alisema.Mwenyekiti wa Tume ya Kurekebisha Sheria, Jaji Bakari Mshibe alisema zipo sheria ambazo zinahitaji marekebisho makubwa zikiwa na lengo la kuleta mabadiliko ya sheria. Miongoni mwa kazi tunazotarajiwa kuzifanya ni kurekebisha sheria zilizopitwa na wakati na kutunga mpya ili kuleta mabadiliko makubwa ya wakati uliopo,  alisema.