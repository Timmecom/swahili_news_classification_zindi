 OFISA Wanyamapori wa Halmashauri ya Nsimbo mkoani Katavi, Shaban Matwili amenusurika kifo wakati akijaribu kumuua nyati aliyevamia makazi ya watu katika Mtaa wa Kakese, Manispaa ya Mpanda na kujeruhi watu wawili.Amebainisha mjini Mpanda kuwa kilichomuokoa asiuawe na nyati huyo ambaye alikuwa tayari amempiga risasi ya moto na kumjeruhi, ni kwamba alilala chali. Majukumu yangu ya kikazi ni kusimamia rasilimali za wanyamapori katika Halmashauri ya Nsimbo na maeneo mengine ambayo yamehifadhiwa katika Wilaya ya Mpanda, pia yale ambayo hayajahifadhiwa, amesema.Akisimulia mkasa huo, alisema ulitokea hivi karibuni ambako nyati alivamia Mtaa wa Kakese jioni na kuzua taharuki kubwa baada ya kuanza kuwakimbiza watu mtaani hapo. Nyati huyu alivamia na kuzua taharuki kubwa katika Mtaa wa Kakese, Manispaa ya Mpanda alikuwa akikimbiza watu ambapo alijeruhi watu wawili, baada ya kupokea taarifa kupitia Ofisi ya Mkurugenzi wa Manispaa nilifika eneo la tukio saa 10:00 jioni  . Nyati huyo alikuwa amejificha kichakani hivyo kulikuwa hakuna haja ya kumswaga, nilipiga risasi na akaanguka chini nilijongea ili kujiridhisha kama nimemuua, ghafla aliamka na kuchachamaa, amebainisha.Aliongeza kuwa alipoona mnyama huyo anakimbilia upande wake, alimfyatulia risasi shingoni, lakini aliendelea kumsogelea kwa kasi alikokuwa amesimama ambapo aliamua kulala chali. Nilifanya maamuzi ya haraka ili kunusuru maisha yangu, nililala chali, nyati huyo alifika na kuanza kunishambulia kwa pembe zake, alinipiga pembe chini ya kwapa na kunitoboa, bila shaka alidhani ameniua kwani aliondoka na kuniacha hapo, alisema.Aliongeza kuwa kwa ujasiri aliinuka na kumuua nyati huyo baada ya kupiga risasi za moto. Nilikimbizwa na kupatiwa matibabu katika Hospitali ya Rufaa Mkoa wa Katavi mjini Mpanda na kuruhusiwa kurejea nyumbani...wakati huo huo niliacha ugawaji nyama ya nyati hiyo kwa wananchi ukiendelea chini ya usimamizi wa viongozi wa mtaa huo, alieleza.Wakizungumza na gazeti hili kwa nyakati tofauti, wakazi wa Manispaa ya Mpanda wamekiri kujawa hofu ya usalama wa maisha yao kutokana na wanyamapori wakiwemo viboko na nyati kuvamia makazi yao mchana na kuzua taharuki kubwa miongoni mwao.