 DIWANI wa Kata ya Bahi, Wilaya ya Bahi mkoani Dodoma, Augustine Ndonu amesema wananchi wameanza kujitambua na wako tayari kuchangia chakula shuleni.Akizungumza wakati wa kuwasilishwa kwa ripoti ya Pima Kadi kuhusu huduma ya elimu ya msingi wilayani Bahi kwa kata za Bahi, Mpamatwa na Ibihwa kwenye mradi unaotekelezwa na Mtandao wa Mashirika yasiyo ya kiserikali mkoani Dodoma (NGONEDO), alisema kumekuwa na shauku kubwa ya wananchi kuchangia shughuli za maendeleo hasa elimu.Alisema mafanikio ya utekelezaji wa mradi huo yameanza kuonekana kwa wananchi kuanza kujitambua na kusema jukumu la kuchangia chakula shuleni ni la kwao. Alisema katika shule ya msingi Bahi misheni wananchi walisema wataanza kuchangia chakula ili watoto wapate chakula wakiwa shuleni.Ndonu alisema wazazi wamekubali kuchangia kilo nne za unga na mafuta nusu lita Sh 1,500 kwa mwezi ili watoto wapate chakula wakiwa shuleni na fedha watakazochangia zitakuwa kwa ajili ya kuwalipa wapishi, kuni na ulinzi.Pia, alisema wananchi wamekuwa wakihamasika hata kwenye ujenzi wa vyumba vya madarasa. Kaimu Ofisa Elimu Msingi Wilaya ya Bahi, Hyasint Hyera alisema mradi huo umesaidia kutafsiri waraka wa elimu bure ikiwemo ujenzi wa madarasa katika shule ya Bahi misheni yenye idadi kubwa ya wanafunzi. Alisema jamii imehamasishwa na kila mzazi atachangia matofali sita.