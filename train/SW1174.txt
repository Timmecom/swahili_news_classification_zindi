 NYOTA ya uwekezaji katika nchi za Jumuiya ya Afrika Mashariki (EAC), imeendelea kung aa na itazidi kung aa mwaka 2019.Ripoti ya Benki ya Biashara ya Rand (RMB) ya Afrika Kusini, imeonesha kuwa Afrika Mashariki itakuwa kitovu cha uwekezaji barani Afrika mwaka huu. Hii ni kutokana na juhudi za nchi wanachama wa jumuiya hiyo kuboresha miundombinu mbalimbali ikiwemo barabara, reli hasa ya SGR, umeme, usafiri wa anga na uchimbaji wa mafuta na gesi, ambavyo ni vivutio vya uwekezaji duniani.Utafiti huo uliopewa jina la  Wapi Pa Kuwekeza Barani Afrika 2019  ulihusisha kanda tano za bara la Afrika, za Kaskazini, Magharibi, Kati, Mashariki na Kusini, ukiangalia juhudi na mipango endelevu ya kuimarisha uwekezaji kikanda. Kwa mujibu wa utafiti huo, tangu mwaka 2017 hadi mwaka huu bara la Afrika limepiga hatua kutokana na shughuli mbalimbali zinazofanywa na baadhi ya mataifa, ambazo zimesababisha kusiwe na ugumu katika upatikanaji wa fedha.Baadhi ya shughuli hizo ni vita dhidi ya rushwa, kuimarishwa kwa miundombinu yenye kuwasaidia wananchi katika kupata huduma mbalimbali na utawala bora. Kwa kuangalia nchi moja moja katika jumuiya hiyo, ripoti hiyo imeonesha kuwa Kenya imeongoza kwa nchi za kanda hiyo, kuvutia uwekezaji kuliko mataifa mengine. Sababu iliyotolewa ambayo iliisaidia Kenya kuwa kivutio kikubwa cha uwekezaji ni kufanyika kwa maridhiano ya kisiasa kati ya Rais Uhuru Kenyatta na Kiongozi Mkuu wa Upinzani, Raila Odinga yaliyofikiwa mwezi Machi mwaka jana.Hali hiyo inatajwa kuleta mazingira bora ya kuvutia wageni wakiwemo watalii na wawekezaji katika sekta mbalimbali. Ripoti hiyo ilisema sehemu yenye msuguano wa kisiasa, baina ya watu wake, haivutii wawekezaji, badala yake inawafukuza. Nafasi ya pili ya kuwa na mazingira bora ya kuvutia uwekezaji, kwa mujibu wa ripoti ya utafiti huo, imechukuliwa na Rwanda.Taifa hilo limetajwa kuwa lenye uchumi unaokua kwa haraka na limeongeza mara mbili ya mazingira ya ukuaji wa uchumi wake katika kipindi cha miaka kumi. Kitu kingine kilichoifanya Rwanda kupata mafanikio hayo ni juhudi za serikali katika kuwekeza katika ukuaji wa viwanda, vinavyomilikiwa na wazawa na maendeleo ya teknolojia. Nafasi ya tatu imechukuliwa na Tanzania, kwa kuwa na mazingira rafiki ya uwekezaji wa ndani na kimataifa. Mambo yaliyotajwa katika ripoti hiyo yaliyoiinua Tanzania ni usimamizi mzuri wa kodi kwa wawekezaji.Vilevile Tanzania imesifiwa kwa kiasi kikubwa kutokana na juhudi zake za kuanzisha kanda maalum za uwekezaji. Hali hiyo inatajwa kuwa inawasaidia wawekezaji kuwa na uhakika wa uwekezaji wa fedha zao. Pia, juhudi za serikali za kuwekeza katika miundombinu hasa ya barabara, miundombinu ya reli ya kisasa (SGR) kutoka Dar es Salaam kupitia Morogoro na Dodoma.Lengo la Serikali ya Awamu ya Tano ni kuunganisha reli hiyo hadi Mwanza, hali itakayorahisisha usafiri na usafirishaji kutoka na kwenda Kanda ya Ziwa. Tanzania imetajwa pia katika uwekezaji katika nishati ya umeme na gesi, kiasi cha kuwa kimbilio kwa wawekezaji wa kimataifa. Hii inashajihishwa na uwepo wa usafiri wa uhakika wa ndege, baada ya kufufuliwa kwa Kampuni ya Ndege ya Tanzania (ATCL), ambayo mpaka sasa ina ndege saba.Nchi za Sudan Kusini na Burundi, zimetajwa kuwa ni zenye changamoto ya kiuwekezaji, lakini bado zinapewa nafasi kubwa ya kuwa vivutio vya uwekezaji kutokana na matukio ya kisiasa ya hivi karibuni. Kwa upande wa Sudan Kusini, muafaka wa kisiasa uliofikiwa baina ya serikali na wapinzani, umetoa uhakika wa kuwa na amani katika siku zijazo.