 WAFANYABIASHARA maarufu watano mkoani Tabora wanashikiliwa na Polisi kwa tuhuma za kukutwa na vifungashio vya bidhaa mbalimbali ambavyo si halisi na bidhaa ambazo zimefi ka ukomo wa muda wa matumizi.Kukamatwa kwa wafanyabiashara hao kunafuatia operesheni iliyofanywa na kikosi maalumu kilichoshirikisha vyombo vya Ulinzi na Usalama, Bodi ya Sukari, Mamlaka ya Chakula na Dawa (TFDA), Mamlaka ya Mapato Tanzania (TRA), wakala wa vipimo na wataalamu kutoka kiwanda cha sukari Kilombero.Akitoa taarifa kwa vyombo vya habari, Kamanda wa Polisi Mkoa wa Tabora, Emmanuel Nlei alisema kuwa oporesheni hiyo ilifanyika Juni 10 na 11, mwaka huu ikilenga ukaguzi na ukamataji wa vifungashio mbalimbali vya bidhaa ambavyo si halisi hasa mifuko ya sukari, mafuta ya kupikia na bidhaa nyingine. Hata hivyo, Kamanda Nlei hakuwa tayari kuwataja wafanyabiashara hao kwa madai kwamba bado wanaendelea na mahojiano nao wala thamani halisi ya mali iliyokamatwa.Alisema katika ukaguzi huo walifanikiwa kukamata mifuko tupu ya 1430 ya sukari ya kiwanda cha Mtibwa, mifiko tupu 110 ya sukari kutoka nje ya nchi, mifuko 36 mipya ya kampuni ya sukari ya Kilombero ambayo ni ya kughushi, mashine tano za kushonea mifuko ya kuhifadhia sukari na mizani mbili ambayo haijahakikiwa na wakala wa vipimo.Alivitaja vitu vingine vilivyokamatwa kuwa ni maboksi 550 ya kufungashia mafuta ya korie, ndoo 30 za kufungashia mafuta ya kula lita 20 na nyingine 10 za lita kumi zote zikiwa zimepunguzwa ujazo, sukari ya Kilombero mifuko miwili ambayo imefungwa mara ya pili ( Repack ). Kamanda Nlei alisema kuwa watuhumiwa watano wamekatwa baada ya kukutwa na vifungashio hivyo na wanaendelea kuhojiwa ambapo upelezi ukikamilika jalada litafikishwa kwa mwendesha mashitaka wa serikali ili wafikishwe mahakamani.Alitoa wito kwa wananchi na wakazi wote wa mkoa wa Tabora kuwa makini wakati wananunua bidhaa kwani kuna baadhi ya wafanyabiashara wanaendelea kuuza bidhaa zilizokwisha muda wake na wakibaini watoe taarifa. Katika hatua nyingine, jeshi la polisi limekamata dawa za binadamu ambazo ni mali ya bohari ya madawa (MSD) zilizoibwa ambazo zilikutwa zikiuzwa. Kamanda Nlei alisema kuwa watu wanne wanashikili kuhusiana na dawa hizo aina ya artemether Lumefantrine (ALU) maarufu kama mseto.Alisema kuwa watuhumiwa wawili kati yao, ni watumishi wa ghala la kuhifadhia dawa la Msd Mkoa wa Tabora na wawili ni raia, japo hakuwa tayari kutaja majina yao kwani upelelzi haujakamilika. Watuhumiwa hao wanne walikamatwa Juni 9, mwaka huu mjini Tabora wakiwa na mifuko miwili mikubwa ya sandarusi ikiwa imejaa dawa hizo ambazo thamani yake bado haijafahamika.