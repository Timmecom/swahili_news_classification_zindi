 UTALII unachangia asilimia 25 ya pato la ndani Zanzibar na asilimia 80 ya fedha za kigeni, jambo ambalo wataalamu wanasema lisingewezekana bila kuwepo kwa matumizi bora ya teknolojia ya habari na mawasiliano (Tehama).Mkurugenzi wa Mawasiliano wa Wizara ya Ujenzi, Mawasiliano na Uchukuzi Zanzibar, Dk Mzee Suleiman Mndewa amesema hayo na kuongeza kwamba licha ya watalii kupata taarifa za utalii wakiwa kwao, pia wanapata fursa ya kuendelea kuwasiliana na jamaa zao wakiwa Zanzibar. Kwa kuwa ni kisiwa, Zanzibar inahitaji mifumo mizuri ya mawasiliano ili kuwavutia watalii wengi zaidi. Ni jambo lisilopingika kwamba watalii wanahitaji sana kuwasiliana na ndugu zao kwa kipindi chote wanapokuwa hapa,  amesema.Aliongeza pia kwamba uimara wa mifumo ya mawasiliano ni muhimu pia kwa watalii wanaotoka ndani ya Jamhuri ya Muungano, akitolea mfano wa boti zinazokwenda Zanzibar kila siku zikitokea Dar es Salaam. Kwa kifupi, kila boti inabeba takribani watu 400, kila abiria anayekuja hapa anahitaji kuwasiliana na ndugu zake aliowaacha nyumbani. Hii ndio maana tunaamini kwamba suala la kuimarisha mifumo ya mawasiliano linahitaji kuwekewa mkazo,  amesema.Aliongeza kwamba tehama licha ya kuwa na mchango mkubwa kwenye utalii pia ina mchango mkubwa sana kwenye sekta nyingine za kiuchumi ikiwemo kilimo na uvuvi. Kwa kutumia teknolojia ya mawasiliano kwenye kilimo, kwa mfano, unaweza kutengeneza mfumo ambao utakuambia muda muafaka wa kufanya jambo fulani la kuhudumia mazao kama muda wa kumwagila ,  alisema.Akitolea mfano wa uvuvi, Dk Mzee amesema kwamba mfumo huo pia unaweza kumwongoza mvuvi kujua ni sehemu gani kuna samaki wengi na wapi anaweza kupata soko la samaki, hivyo kuifanya kazi yake kuwa ya uhakika na yenye tija.