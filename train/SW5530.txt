 SERIKALI imebaini kasoro katika utoaji wa vitambulisho vya wajasiriamali, ikiwamo baadhi ya wilaya kuwapatia wajasiriamali wakubwa kinyume cha lengo na pia wale wenye biashara ndogo zaidi wasiostahili, kulazimishwa kuvichukua.Waziri Mkuu, Kassim Majaliwa alisema hayo jana akijibu swali la papo kwa hapo la Mbunge wa Mbozi, Paschal Haonga (Chadema) aliyesema suala la vitambulisho kwa wajasiriamali ni kero kubwa katika maeneo mbalimbali nchini. Waziri Mkuu Majaliwa alisema baada ya kupata malalamiko, serikali imeelekeza wakuu wa wilaya kutumia muda wao kuelimisha ni nani anapaswa kuwa na vitambulisho badala ya kutumia nguvu au kuwapa wajasiriamali wakubwa wenye mapato zaidi ya Sh milioni nne na kuondoa maana ya mpango huo.Katika swali lake, Haonga alisema utaratibu wa vitambulisho umekuwa kero kwa wauza mboga, nyanya, maandazi, vitumbua na imefikia hatua watu wanaotoka shambani wamekuwa wakitakiwa kupewa vitambulisho hivyo.  Suala hili halijatafsiriwa vizuri kule chini kwa wanaolitekeleza kiasi kwamba hata wapigadebe na walimu wanaambiwa ni wajasiriamali. Je, serikali haioni ni wakati muafaka kusitisha na kufanya tathimini na kupanga vizuri ni watu gani wamelengwa na wenye mitaji kiasi gani?  Alihoji Haonga.Akimjibu, Waziri Mkuu alisema:  Natambua utekelezaji katika maeneo mengine siyo mzuri; watu wanalazimishwa badala ya kuwaelimisha namna ya kupata vitambulisho hivyo. Akimhakikishia mbunge kuwa wamepokea hoja yake na itafanyiwa kazi kuleta utendaji ulio sahihi wajasiriamali wajitoe kuchangia nchi, alisema kitendo cha kuwapa wajasiriamali wakubwa wenye pato la zaidi ya Sh milioni nne, kinafanya wasichangie moja kwa moja kwenye Mamlaka ya Mapato Tanzania (TRA). Akisisitiza maagizo kwa wakuu wa mikoa na wilaya, Majaliwa alisema,  Kupitia mheshimiwa mbunge (Haonga), serikali tumeipokea tunaendelea kutoa maelekezo kwa wakuu wa mikoa na wakuu wa wilaya watumie nafasi hiyo kuelimisha zaidi kuliko kulazimisha. 