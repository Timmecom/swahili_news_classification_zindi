 MABAO mawili yaliyofungwa na nahodha John Bocco na lingine likifungwa na Meddie Kagere kwa mkwaju wa penalti yalitosha kuipa Simba ushindi wa mabao 3-0 dhidi ya Mbao. Kwenye mchezo huo wa Ligi Kuu Soka Tanzania Bara uliopigwa kwenye Uwanja wa Jamhuri Morogoro umeifanya Simba kufikisha pointi 57 katika mechi 22 ilizocheza.Matokeo hayo yanaifanya Simba kushika nafasi ya tatu ikiwa nyuma kwa tofauti ya pointi mbili dhidi ya Azam inayoshika nafasi ya pili ikiwa na michezo 28. Wapinzani wao wakubwa Yanga wanaendelea kuongoza msimamo wa ligi kwa kuwa na pointi 67 baada ya kucheza mechi 28. Mbao ndio pekee iliyoifunga Simba kwenye Ligi Kuu baada ya kuifunga bao 1-0 kwenye mzunguko wa kwanza mchezo uliochezwa Uwanja wa CCM Kirumba.Kwa hiyo ushindi wa jana ni sawa na wekundu hao wa Msimbazi wamelipa kisasi cha kufungwa na timu hiyo ngumu kutoka kanda ya Ziwa. Mchezo ulianza kwa kasi na matumizi ya nguvu kubwa hasa kutoka kwa wachezaji wa Mbao walioonekana kupania kuibuka na ushindi kwenye mchezo huo.Lakini hata hivyo walikuwa Simba waliotangulia kufunga kwa bao la nahodha John Bocco kwa kichwa dakika ya 24 akiunganisha mpira wa adhabu ndogo uliopigwa na Mohamedi Hussein Tshabalala . Wachezaji David Mwasa na Ally Mussa wa Mbao walioneshwa kadi za njano kwa mchezo mbaya kipindi cha kwanza cha mchezo huo.Simba waliandika bao la pili dakika ya 57 kwa penalti iliyopigwa na John Bocco baada ya beki Peter Mwangosi kuunawa mpira uliopigwa na Mzamiru Yassin. Mshambuliaji wa Mbao, Said Junior alikosa nafasi nzuri ya kufunga lakini kipa Deogratius Munisi  Dida  aliweza kuokoa mpira miguuni kwa mshambuliaji huyo.Dakika ya 78 Meddie Kagere alifunga kwa mkwaju wa penalti baada ya kuangushwa na beki David Mwassa akiwa kwenye harakati za kufunga. Timu zote zilifanya mabadiliko kwenye mchezo huo kwa Simba kumtoa Mohamedi Ibrahim na kumuingiza Hassan Dilunga.Kisha ikamtoa John Bocco na kumuingiza Said Ndemla, na Meddie Kagere alitoka na kuingia Adam Salamba. Mbao walimtoa Herbert Lukindo na nafasi yake ikachukuliwa na Robert Ndaki, na Zamfuko Elias aliingia badala ya Ibrahim Njohole.