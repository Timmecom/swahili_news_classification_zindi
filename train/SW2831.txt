 POLISI mkoani Kigoma imewaua kwa kuwapiga risasi watu wanane wanaodhaniwa kuwa ni majambazi, waliotaka kujihusisha na tukio la ujambazi wa kutumia silaha.Kamanda wa Polisi mkoa Kigoma, Otien amesema mjini Kigoma kuwa watu hao wameuawa katika majibizano ya risasi na polisi katika tukio la juzi asubuhi katika kijiji cha Mganza wilaya ya Kakonko mkoani Kigoma kwenye Pori la Muyowosi.Kamanda Otieno alisema kuwa awali watu hao wanadaiwa kuwa majambazi, walijifanya kama wakulima wakitaka kulima katika eneo hilo, lakini nyendo zao ziliwatiliwa shaka wananchi wa kijiji hicho, ambao walitoa taarifa kwenye vyombo vya ulinzi na usalama.Baada ya vyombo hivyo kuanza kufuatilia nyendo zao, ndipo yalipotokea mapigano ya risasi baina ya polisi na majambazi.Amesema, majibizano ya risasi, yalianza baada ya majambazi hao kugundua kuwa wameingia mikononi na hivyo kuanza kurusha risasi kujiokoa.Kwenye mapigano hayo, majambazi hayo manane yaliuawa na wengine wanaokadiriwa kufikia watano, wakikimbia kwa kutokomea porini wakiwa na silaha.Kamanda huyo wa polisi mkoa Kigoma amesema hakuna polisi yeyote aliyeuawa au kujeruhiwa, zaidi ya kupata michubuko walipokuwa wakitambaa chini kujibu mapigo hivyo kukwaruzwa na mawe na miti kwenye eneo la mapigano.Pamoja na kuuawa kwa majambazi hao, Kamanda Otieno alisema bunduki moja ya kivita aina ya AK 47 na magazini moja yenye risasi 10, vilikamatwa kutoka kwa majambazi hao.