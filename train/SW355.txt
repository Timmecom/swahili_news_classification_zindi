 WAZIRI Mkuu, Kassim Majaliwa amewasimamisha kazi wakurugenzi saba wa Tume ya Umwagiliaji, akiwamo Kaimu Mkurugenzi Mtendaji wa tume hiyo, ili kupisha uchunguzi wa tuhuma zinazowakabili.Waziri Mkuu amechukua hatua hiyo jana wakati wa kikao na viongozi wa tume hiyo, kilichofanyika kwenye Ukumbi wa Hazina, jijini Dodoma na kuhudhuriwa na mawaziri, manaibu waziri na makatibu wakuu.Mbali na kuwasimamisha kazi wakurugenzi hao, pia Waziri Mkuu ameagiza watumishi wengine 21 wa tume hiyo, wachukuliwe hatua za kinidhamu kutokana na utendaji usioridhisha kwenye miradi mbalimbali inayosimamiwa na tume hiyo. CAG (Mdhibiti na Mkaguzi Mkuu wa Hesabu za Serikali) afanye haraka uchunguzi wa kina, tunataka kujua ni nani alikuwa mlango wa ubadhirifu huu. Hatutamuonea mtu, wote watakaothibitika kuhusika na matumizi mabaya ya fedha watachukuliwa hatua,  alisema.Majaliwa alisema serikali imechukua hatua hiyo kutokana na udhaifu wa kiutendaji ndani ya tume hiyo, ikiwemo matumizi mabaya ya fedha za miradi, rushwa, matumizi mabaya ya madaraka, upendeleo na kukosa umakini. Hatua kali zitachukuliwa dhidi ya ubadhirifu uliofanyika katika miradi ya umwagiliaji,  alisema.Alisema hali ya kilimo cha umwagiliaji nchini, hairidhishi na serikali haijafurahishwa na utendaji wa Tume ya Umwagiliaji licha ya kuwekeza nguvu kubwa, hivyo inataka kuona mabadiliko. Miradi mingi inayotekelezwa na Tume ya Umwagiliaji nayo ina hali mbaya zaidi. Miradi mingi ya tume hiyo imejikita katika mafunzo, semina na warsha badala ya kujenga na kuendeleza skimu za umwagiliaji,  alisema.Majaliwa alisema tume hiyo imeshindwa kusimamia miradi takribani 10 katika maeneo mbalimbali nchini na kusababisha sekta ya umwagiliaji kushindwa kupata mafanikio, yaliyotarajiwa kutokana na ubadhirifu.Miongoni mwa miradi hiyo ni Mradi wa Umwagiliaji wa Luiche unaokadiriwa kumwagilia hekta 3,000, ambao upo katika hatua za awali za utekelezaji, lakini tayari pamekuwepo na matumizi mabaya ya fedha za mradi. Kaimu Mkurugenzi Mkuu alitoa kibali na kulipa fedha taslimu masurufu ya jumla ya shilingi milioni 100.7 kwa wahandisi wa makao makuu, maofisa wa idara ya mipango, tathmini na ufuatiliaji kwenda kufanya ukaguzi badala ya kujenga. Mkaguzi wa nje alihoji uhalali wa malipo hayo na hajapata majibu hadi leo,  alisema.Katika hatua nyingine, Waziri Mkuu amemuagiza Waziri wa Kilimo, Japhet Hasunga akamilishe mchakato wa kuwapata wajumbe wa Bodi wa tume hiyo ambayo imemaliza muda wake.Pia amemtaka waziri huyo ahakikishe Wizara ya Kilimo inaisimamia tume kukamilisha ujenzi wa skimu zote za umwagiliaji, zilizoanza kujengwa miaka ya nyuma, zikiwemo za wakulima wadogo.Kadhalika, Waziri Mkuu amemuagiza Waziri wa Kilimo afanye mabadiliko ya muundo wa tume hiyo na kuwa na maofisa wa umwagiliaji katika ngazi za mikoa na wilaya ili kusogeza huduma kwa wananchi.Awali, Waziri wa Kilimo alisema skimu zinazofanya kazi hazizidi 10 kati ya 2,678, hali iliyosababishwa na kuwepo kwa dosari katika usimamizi na pia matumizi ya fedha za miradi katika Tume ya Umwagiliaji si mazuri.Kwa upande wake, Waziri wa Maji Profesa Makame Mbarawa alisema miradi mingi ya umwagiliaji, ilifeli kwa sababu ilijengwa chini ya kiwango hususani mabwawa na pia haikuwa ikilingana na kiasi cha fedha kilichokuwa kinatolewa. Mradi wa kutumia shilingi bilioni mbili wanatumia shilingi bilioni nne,  alisema. Kikao hicho kilihudhuriwa na Waziri wa Maji, Profesa Mbarawa, Waziri wa Kilimo Hasunga, Naibu Waziri Ofisi ya Rais, Tawala za Mikoa na Serikali za Mitaa (Tamisemi) Mwita Waitara, Naibu Waziri wa Kilimo Omar Mgumba, Naibu Waziri wa Kilimo, Innocent Bashungwa, makatibu wakuu wa wizara hizo na maofisa wengine wa serikali.