 KIKOSI cha mabingwa wa soka Tanzania Bara, Simba jana kilifi ka salama mjini Rustenburg, Afrika Kusini kwa ajili ya kambi ya wiki mbili.Msafara wa wachezaji 22 na viongozi wa benchi la ufundi la timu hiyo uliondoka jana asubuhi na ndege ya Shirika la Ndege la Tanzania. Simba ipo kwenye maandalizi ya kuanza msimu mpya wa Ligi Kuu pamoja na michuano ya kimataifa.Ligi Kuu Bara imepangwa kuanza Agosti 23 ambapo Simba itaanza JKT Tanzania, kabla ya mechi hiyo itacheza mechi ya ngao ya hisani dhidi ya mabingwa wa FA, Azam Agosti 17. Akizungumza muda mfupi baada ya kuwasili Rustenburg, meneja wa Simba, Patrick Rweyemamu alisema wamefika salama na kilichobaki ni kuelekeza nguvu kwenye maandalizi ya michuano inayowakabili na wanaamini watakaporudi watakuwa moto wa kuotea mbali.Alisema waliondoka na wachezaji 22, wachezaji wengine wanne wataungana nao kuanzia leo.  Awali ya yote tunamshukuru Mungu leo (jana) tumeondoka na msafara wa wachezaji 22 kwenda Afrika Kusini kwa ndege ya Air Tanzania na wengine watafuata kuanzia kesho (leo) au keshokutwa (kesho) kutokana na walichelewa kuja nchini kwa matatizo ya viza, hivyo watashughulikiwa taratibu waje kuungana na kikosi Afrika Kusini,  alisema Rweyemamu.Alisema kwenye benchi la ufundi linaloongozwa na Kocha Mkuu wa mabingwa hao Patrick Aussems kuna watu sita ambao wapo na kikosi hicho kuhakikisha maandalizi hayo yanakuwa na tija kuelekea kwenye michezo ya ligi na ya kimataifa. Simba itarejea nchini siku moja kabla ya Agosti 8 kwa ajili ya tamasha la Simba Day linalofanyika Agosti 8 ya kila mwaka, ikiwa ni mahsusi kutambulisha wachezaji na jezi zao za msimu kwa wanachama wao.