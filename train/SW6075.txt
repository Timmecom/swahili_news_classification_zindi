 NYOTA wa zamani wa kimataifa wa Tanzania, Zamoyoni Mogella  Golden Boy  amesema kukosekana kwa mshambuliaji Emmanuel Okwi kuliigharimu Simba kwenye mchezo wa hatua ya makundi dhidi ya JS Soura uliochezwa Algeria.Kwenye mchezo huo wa marudiano JS Saoura waliibuka na ushindi wa mabao 2-0 na kufikisha pointi nane huku Simba ikibaki na pointi zake sita.Kwenye mechi nyingine ya kundi hilo AS Vita ya Jamhuri ya Kidemokrasia ya Kongo (DRC) ilipata ushindi wa bao 1-0 dhidi ya Al Ahly nyumbani.Mogella aliyewahi kuitumikia Simba kwa mafanikio mwanzoni mwa miaka ya 1980 mpaka mwanzoni mwa miaka 1990, alisema kukosekana kwa Okwi kulifanya safu ya ushambuliaji ya timu hiyo kukosa ubunifu. JS Saoura haikuwa timu ya kutisha na kama angekuwepo Emmanuel Okwi basi Simba wangeweza kupata ushindi au hata kuambulia sare, lakini ni timu ya kawaida tu. Safu ya ushambuliaji ulikosa ubunifu ambao Okwi anao. Mara nyingi tu ni rahisi kuona kina Meddie Kagere na John Bocco wakifunga lakini ni Okwi ndie anayetengeneza nafasi za mabao na kuwa hatari kwa timu pinzani, amesema Mogella.Hata hivyo mfumania nyavu huyo aliyewahi pia kuichezea Yanga, alisema Simba bado ina nafasi kubwa ya kuingia hatua ya robo fainali kama itaifunga AS Vita Dar es Salaam. Kwenye haya mashindano kila timu inajitahidi kutumia vizuri uwanja wake wa nyumbani, naamini Simba kama walivyotumia vizuri Uwanja wa Taifa dhidi ya Saoura na Al Ahly wataifunga Vita na kuingia robo fainali, alisema Mogella aliyepachikwa jina la utani la Golden Boy kutokana na umahiri wake wa kufumania nyavu.