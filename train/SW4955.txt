 MKATABA wa kuanzisha Jumuiya ya Afrika Mashariki (EAC), umeanza kufanyiwa marekebisho. Lengo la hatua hiyo ni kuendana na ukuaji wa jumuiya hiyo katika masuala mbalimbali, ikiwemo kuongezeka kwa nchi wanachama kutoka tano hadi sita na kuingizwa rasmi kwa matumizi ya lugha ya Kiswahili.Mratibu wa Habari katika Sekretariti ya EAC, Florian Mutabazi (pichani) aliliambia gazeti hili kuwa katika hatua ya mazungumzo, wataangalia masuala kadhaa yanayotakiwa kufanyiwa mabadiliko, ikiwemo kuiingiza Sudan Kusini na nyinginezo, zitakazotaka kujiunga pamoja na matumizi ya lugha ya Kiswahili. Alisema katika marekebisho hayo, wanaangalia vifungu vya kuweka katika mkataba huo na vile vya kuondolewa kwa kuangalia masuala endelevu, ikiwemo kupanuka kwa jumuiya hiyo, siyo kwa wanachama sita tu, bali pia ikitokea nchi nyingine zaidi zinataka kujiunga.Alisema katika marekebisho hayo, wataangalia katiba za nchi husika ili kwenda sambamba na mkataba huo.  Kuhusu kufanya marekebisho ya mkataba wa Jumuiya ya Afrika Mashariki, mpango huo upo na tayari mazungumzo yameanza katika nyanja mbalimbali na baadaye kuendelea na mchakato mpaka itakapofika kusainiwa kwa marais wa nchi za jumuiya,  alisema.Akizungumzia suala la kutumika kwa Kiswahili katika bunge la jumuiya hiyo, alisema lugha hiyo inatambulika katika jumuiya hiyo, lakini kwa sasa lugha rasmi ni Kiingereza. Hivyo, alisema Kiswahili kitaanza kutumika pale mkataba huo, utakaporekebishwa .  Huwezi kwenda nje ya mkataba kwa sasa, hivyo tunatumia lugha zote mbili mpaka hapo utakaporekebishwa.Suala hili nalo lipo katika mambo yanayofanyiwa marekebisho, kwani Kiswahili ni lugha inayotumika na wengi hasa katika ukanda huu wa EAC,  alisema. Awali, wadau wa Jumuiya ya Afrika Mashariki walitaka kufanyika kwa marekebisho ya mkataba huo, uliosainiwa miaka 20 iliyopita kukiwa na nchi tatu pekee za Kenya, Uganda na Tanzania, lakini sasa zimeongezeka Rwanda, Burundi na Sudan Kusini.Walisema Kifungu cha 137 cha Mkataba wa jumuiya hiyo inataja Kiingereza ndiyo lugha rasmi wakati lugha ya Kiswahili, inazungumzwa na nchi zote wanachama, huku ikiwa nguzo ya umoja katika jumuiya hiyo. Mbunge wa EAC nchini Tanzania, Habib Mnyaa aliunga mkono kufanyika kwa marekebisho kwa mkataba kwani tangu kusainiwa mwaka 1998 sasa ni miaka 20 huku kukiwa na mabadiliko mengi yanayohitaji kufanyika kuimarisha jumuiya.Alisema ni vema mkataba huo kuendana na muda, ikiwemo kwa Bunge la EAC kuzungumza Kiswahili, kwani waliokuwa hawafahamu lugha hiyo ni kutoka Sudan Kusini. Lakini, alisema nao baada ya kuacha kutumia Kiarabu, sasa wanajifunza Kiswahili kwa kufundishwa kwenye nyanja mbalimbali.Katibu Mtendaji wa Kamisheni ya Kiswahili ya Afrika Mashariki (EAKC), Profesa Kenneth Simala alisema kamisheni hiyo ilifanyia kazi na mwezi Agosti mwaka 2016 walitoa tamko la Kiswahili kuwa lugha rasmi katika EAC. Alisema tamko hilo lilipitishwa na Baraza la Mawaziri wa nchi za jumuiya na kwa sasa wanasubiri suala hilo kurudi bungeni, kujadiliwa azimio hilo na kushirikisha nchi wanachama ili kuhakikisha mkataba unarekebishwa na lugha hiyo inakuwa rasmi. Simala alisema maamuzi yatafanywa kukikuza Kiswahili, kwa kuwa lugha rasmi, kwani awali wakati Kiingereza kinapitishwa kuwa lugha rasmi, Kamisheni hiyo ilikuwa haijaundwa.