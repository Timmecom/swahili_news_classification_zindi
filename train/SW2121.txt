 YANGA inatarajiwa kuwa ugenini Nairobi kesho kumenyana na Gor Mahia ya Kenya katika mechi ya makundi ya michuano ya Kombe la Shirikisho Afrika. Tayari wawakilishi hao wa Tanzania wameshawasili Nairobi kwa ajili ya mechi hiyo, wakitamba kufanya vizuri licha ya kuacha nyota wake kadhaa wanaodaiwa kugoma kutokana na kutolipwa fedha zao.Kocha wa Yanga, Mwinyi Zahera aliliambia gazeti hili kuwa anatarajia kupata matokeo mazuri katika mechi hiyo, licha ya changamoto zinazowakabili. Kocha wa Gor Mahia, Dylan Kerr amekiri kuwa michuano ya Kombe la Kagame iliyomalizika hivi karibuni Dar es Salaam, ilikuwa kipimo kizuri kwa timu yake kwa ajili ya mchezo dhidi ya Yanga.Yanga haikushiriki michuano hiyo baada ya kujitoa kutokana na madai ya kutokuwa na wachezaji kwani wengi walikuwa hawajalipwa. Gor Mahia ilipata ushindi mwepesi baada ya kuifunga timu ya Jeshi la Kujenga Uchumi (JKU) ya Zanzibar kwa mabao 2-0 na kumaliza katika nafasi ya tatu ya michuano hiyo iliyofanyika Dar es Salaam.Mchezaji Mburundi wa Gor Mahia ndiye aliyefunga bao la kuongoza ndani ya dakika saba tangu kuanza kwa kipindi cha pili kabla Samuel Onyango hajafunga bao la ushindi.  Tulipata nafasi tisa za kufunga mabao, lakini tulifanikiwa kufunga mawili tu. Siwezi sema kuwa hatujaifanyia kazi, tunachotakiwa ni kuimarika zaidi,  alisema kocha Kerr. Nawapongeza wachezaji wangu, wameonesha uwezo mzuri, ambao utatusaidia kuelekea katika mchezo ujao dhidi ya Yanga,  aliongeza. Katika michuano ya Kombe la Kagame mwaka huu, Azam FC ilifanikiwa kutetea taji lake baada ya kuwafunga mabingwa wa Tanzania Bara, Simba kwa mabao 2-1. Azam waliwatoa Gor Mahia katika nusu fainali ya mashindano hayo.Mechi ya mwisho Yanga kucheza kwenye kundi lake ilikuwa dhidi ya Rayon Sports ya Rwanda ambapo zilitoka suluhu kwenye Uwanja wa Taifa Dar es Salaam.Wawakilishi hao wa Bara wanacheza na Gor kesho wakiwa na pointi moja pekee iliyoipata kwenye mechi na Rayon. Mechi ya kwanza ilicheza dhidi ya MC Alger ya Algeria na kufungwa mabao 4-0. Ni muhimu kwa Yanga kuifunga Gor ili ijiweke kwenye mazingira mazuri ya kusonga mbele kwenye kundi D linaloongozwa na Alger yenye pointi nne, ikifuatiwa na Gor yenye pointi mbili sawa na Rayon Sports huku Yanga ikishika mkia kwa pointi moja.