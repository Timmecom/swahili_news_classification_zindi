 KATIBU Mkuu wa zamani wa Shirikisho la Soka la Kenya (KFF), Hussein Swaleh ni miongoni mwa watu 157 waliokufa katika ajali ya ndege ya Ethiopia iliyoanguka juzi asubuhi ikitoka Addis Ababa kwenda Nairobi.Swaleh alikuwa akirejea kutoka katika mchezo wa Ligi ya Mabingwa Afrika kati ya Ismail ya Misri na TP Mazembe ya Congo DR zilizocheza mjini Cairo, Misri, Ijumaa iliyopita, Swaleh akiwa kamishna wa mchezo huo uliomalizika kwa sare ya bao 1-1.Katibu Mkuu wa Baraza la vyama vya soka Afrika Mashariki na Kati (Cecafa) Nicholaus Musonye alisema jana, Baraza lake limepokea kwa masikitiko taarifa za kifo cha mdau huyo na kuiombea faraja familia yake pamoja na wakenya kwa ujumla.Kwa mujibu wa taarifa kutoka shirika hilo la ndege, watu wote 157 waliokuwa ndani ya ndege hiyo walikufa. Taarifa hiyo iliongeza kuwa, kulikuwa na watu kutoka mataifa 33 katika ndege hiyo iliyoanguka dakika sita baada ya kuruka kutoka kwenye Kiwanja cha Addis Ababa, Ethiopia. Ndege hiyo ilianguka saa 2:44 kwa saa za Ethiopia, ikiwa ni dakika sita baada ya ndege hiyo kuruka katika mji mkuu huo wa Ethiopia.