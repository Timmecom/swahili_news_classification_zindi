 Hayo yalisemwa na Mwakilishi wa jimbo la Micheweni, Subeit Khamis Faki (CUF) wakati akichangia muswada wa maendeleo ya Karafuu uliowasilishwa na Waziri wa Biashara, Viwanda na Masoko, Ahmed Nassor Mazrui.Faki alisema kitendo cha Serikali cha ujasiri kupandisha bei juu ya Karafuu kwa wakulima kwa kiasi kikubwa kimeongeza ari kwa wakulima kuongeza uzalishaji wa Karafuu na kuliingizia taifa fedha. Tunaipongeza Serikali ya Mapinduzi ya Zanzibar kwa kuongeza bei nzuri ya Karafuu kwa wakulima ambayo imeongeza ari na kupunguza magendo ya karafuu kwa wakulima, alisema Faki.Kwa mfano alisema magendo ya karafuu zilizokuwa zikisafirishwa hadi Kenya zilifanya nchi hiyo kutambuliwa na kupewa zawadi ya kuzalisha Karafuu bora. Kenya ilipata zawadi kwa kuzalisha karafuu bora yenye hadhi ya juu kutokana na magendo ya wakulima waliokuwa wakisafirisha karafuu kutoka Pemba kwenda Mombasa nchini Kenya, alisema.Kauli hiyo iliungwa mkono na Mwakilishi wa viti maalumu, Panya Abdalla Ali (CCM) aliyewataka wakulima wa karafuu Pemba kukomesha moja kwa moja magendo ya karafuu ambayo yalikuwa yakilitia hasara kubwa taifa. Tunampongeza kwa dhati rais wa Zanzibar Dk Ali Mohamed Shein mara alipoingia madarakani alipandisha bei ya karafuu na kufikia Sh 14,000 kwa kilo moja,  alisema.Mwakilishi wa jimbo la Mtambwe, Salim Abdalla Hamadi(CUF) aliitaka Serikali kuondoa sheria kali zinazowabana wakulima na kuwanyima uhuru ikiwemo kusafirisha karafuu sehemu moja kwenda nyingine lazima upate kibali kutoka kwa sheha.Kwa mfano, Hamadi alisema sheria inayowataka wananchi kupata kibali kutoka kwa sheha wakati wanaposafirisha karafuu kutoka sehemu moja kwenda nyingine kwamba sheria hizo zimepitwa na wakati. Sheria kama hizi zimepitwa na wakati kwa sababu zinawabana wananchi na wakulima wetu uhuru katika kazi zao hizo...leo unamtaka mkulima lazima apate kibali wakati anaposafirisha zao hilo kwenda sehemu nyingine ni kumnyima uhuru na kuweka vikwazo ambavyo vimepitwa na wakati,  alisema.Aidha Mwakilishi Hamad ambaye jimbo lake linaongoza kwa uzalishaji wa karafuu nyingi ameitaka Serikali kudhibiti tatizo la uchakachuaji  wa karafuu. Naiomba Serikali ipambane na tatizo la uchakachuaji wa karafuu ambapo wakulima wasiokuwa waaminifu wanachanganya karafuu na makonyo pamoja na majani yaliyosagwa,  alisema.Muswada wa maendeleo ya karafuu lengo lake kuwasaidia wakulima kuanzisha mfuko wa karafuu pamoja na kudhibiti magendo ya karafuu.