 Naibu Waziri wa Viwanda na Biashara, Janeth Mbene alisema hayo juzi wakati akizindua mtambo mahususi wa kusafisha mafuta ya alizeti katika kongamano la viwanda vidogo lililofanyika mjini hapa.Alisema kwa kipindi cha mwaka 2010 hadi 2012 wastani wa mauzo ya mafuta ya kula nje ya nchi ulikuwa dola za Kimarekani milioni 54.8. Alisema kwa kipindi hicho wastani wa uingizaji wa mafuta kutoka nje ya nchi ulikuwa dola za Kimarekani milioni 275.6. Wazalishaji wetu wa ndani wangeweza kunufaika na soko la mafuta kwa kiasi hicho cha fedha endapo wangeweza kuzalisha na kusafisha mafuta kufikia kiwango cha ubora kinachokubalika kimataifa,  alisema.Kwa upande wake, Mwenyekiti wa Chama cha Wasindikaji wa Mafuta ya Alizeti Mkoa wa Dodoma, Ringo Iringo alisema kumekuwa na ongezeko la uzalishaji wa alizeti ambapo mwaka 2007 wakati chama hicho kikianzishwa kulikuwa na uzalishaji wa tani 87,000, mwaka 2011 uzalishaji uliongezeka na kufikia tani 787,000 na mwaka 2012 uzalishaji uliongezeka na kufikia tani milioni 2.6.