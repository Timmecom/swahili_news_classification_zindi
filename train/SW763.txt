 Mkurugenzi Mkuu wa NMB, Ineke Bussemaker alisema hayo jana Dar es Salaam wakati akizungumza katika Mkutano Mkuu wa Saba wa Mwaka na Mkutano wa Wanahisa wa benki hiyo.Alisema benki hiyo inaendelea kukua ambapo hadi sasa imefikisha wateja milioni 1.9 ambayo ni sawa na asilimia 40 ya Watanzania ambao wanatumia benki hiyo kwa kuweka amana zao katika akaunti.Kadhalika alisema benki hiyo imekuwa ikiwawezesha wajasiriamali wadogo nchini katika kuimarisha kazi zao ili kuweza kukua na kushindana katika soko ambapo wamefikiwa wajasiriamali 60,000.Ineke alisema fedha za benki hiyo ziko imara na kwamba wataanza tena kutoa mikopo kwa kampuni kubwa na hata kwa watu binafsi walioko kazini. Alisema kwa mujibu wa mikopo inayotolewa na benki hiyo asilimia tatu ndiyo inakuwa hailipiki wakati uwiano wa soko ni zaidi ya asilimia sita hadi saba.Kwa upande wake Mwenyekiti wa Bodi ya NMB, Profesa Joseph Semboja akizungumza aliushukuru uongozi wa benki hiyo kufikia mafanikio mengine kwa mwaka huu pamoja na kuwashukuru wanahisa kwa kuendelea kuwa wavumilivu na kuiamini taasisi hiyo.Alisema wanahisa wa benki hiyo wataweza kupata gawio la Sh bilioni 104 kwa hisa ambalo linatafsiriwa kuwa na faida ya Sh bilioni 52 zilizotengwa nje ya faida ya mwaka 2014.Profesa Semboja alisema benki hiyo imekuwa ikitoa huduma mbalimbali kwa watu binafsi na hata kwa wajasiriamali wadogowadogo na wafanyabiashara wakubwa.