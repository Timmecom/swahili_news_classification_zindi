 Akizungumza wakati wa warsha ya siku mbili iliyoandaliwa na Taasisi ya Faidika kwa wajasiriamali wadogo na wa kati, jijini Dar es Salaam, Mkurugenzi wa viwanda vidogo na biashara ndogo na wa kati kutoka Wizara ya Viwanda na Biashara, Consolata Ishebabi alisema biashara zinashindwa kuendelea kutokana na ukosefu wa elimu ya usimamizi bora na uongozi wa biashara. Watanzania wengi wajasiriamali wanadhani kuwa na mtaji wa kutosha ni njia pekee ya kufanikiwa katika biashara. Hili ni wazo potofu. Wengi huchukua mikopo baada ya hapo biashara zao hushindwa kukua na wanajikuta katika madeni makubwa,  alisema.Aliwaasa wajasiriamali kujenga utamaduni wa kutafuta mafunzo fasaha kabla ya kuwekeza sana katika biashara ambazo hawazifahamu kiundani.Kwa upande wake, Ofisa Mtendaji Mkuu wa Faidika, Marion Moore alisema ikiwa ni kama mchango wa kampuni yake kwenye ustawi wa jamii ya kitanzania, wanatanua wigo wa elimu ya ujasiriamali.Warsha hiyo pia iliyoambatana na uzinduzi wa kitabu cha mafunzo, kilichoandikwa na wataalamu watatu wa mafunzo ya biashara, imeanzia jijini Dar es Salaam na itaendelea katika mikoa mingine.Moore alisema mwishoni mwa warsha, washiriki wataweza kutambua ni biashara ya aina gani wanataka kuifanya, kuandika mchanganuo wa biashara, kufanya hesabu za awali na kuweza kubadilisha maisha yao."Haya ni majaribio ya awali ya elimu kwa umma na utafanyika katika mkoa wa Dar es Salaam, Mbeya na Arusha, ikilenga jumla ya washiriki 300 kutoka katika makundi matatu: Wanawake wa Tanzania asilimia 34, watu wenye ulemavu asilimia 32 na watu wa kawaida mitaani asilimia 34," alisema.Wakati huo huo, Ofisa mtendaji mkuu huyo wa Faidika alisema mbali na kukopesha waajiriwa kama ilivyokuwa desturi yao, taasisi yake ya fedha hivi karibuni itaanza kutoa mikopo kwa wajasiriamali wadogo na wa kati, taasisi ndogo za fedha, kukopesha kwenye biashara, na itakuwa ikifanya kazi kwa ukaribu na watu wanaojituma, waaminifu na kujiamini kuwa wanaweza kama ilivyo kaulimbiu yao ya  Naweza .Kwa niaba ya washiriki wote wa mafunzo hayo, Mwenyekiti wa Kikundi cha wajasiriamali wenye ulemavu (Famasa), Lillian Kabalika, alipongeza Faidika kwa kutambua umuhimu wa kuwasaidia watu wenye ulemavu kwa kuwapatia elimu ya ujasiriamali bure.