 ALIYEKUWA Meneja wa Benki ya Wanawake Tanzania (TWB) tawi la Mkwepu, Dar es Salaam Priscus Shirima (37), amefi kishwa katika Mahakama ya Hakimu Mkazi Kisutu, akikabiliwa na mashitaka ya matatu, ikiwemo utakatishaji fedha Sh milioni 120.Shirima alifikishwa mahakamani hapo jana na kusomewa mashitaka mbele ya Hakimu Mfawidhi, Kelvin Mhina na kusomewa mashitaka ya uhujumu uchumi. Wakili wa Serikali, Wankyo Simon, alidai Juni 20, 2016, katika Benki ya TWB tawi la Mkwepu, wilaya ya Ilala, akiwa kama Meneja wa tawi hilo, aliyeajiriwa na benki hiyo, akiwa na nia ya uovu, alifanya muamala wa uongo kwa kuhamisha Sh milioni 120 kutoka akaunti namba 0310137001 ambayo ni ya Florah Lyatuu kwenda akaunti namba 0380073121, ambayo ni ya kwake.Katika mashitaka ya pili, siku na eneo hilo hilo, mshitakiwa akiwa kama meneja wa tawi hilo, aliyeajiriwa na benki hiyo, aliiba Sh milioni 120. Wankyo alidai katika mashitaka ya tatu ambayo ni utakatishaji fedha, mshitakiwa huyo anadaiwa kutenda kosa hilo, kati ya Juni 2016, katika benki hiyo.Ilidaiwa kuwa mtuhumiwa alijihusisha na muamala wa Sh milioni 120 kwa kuruhusu na kufanya malipo kutoka akaunti namba 0380073121 inayomilikiwa na taasisi hiyo, akilipa Kampuni ya Sekorizi Ltd kupitia hundi tatu zenye namba 000127, 648806 na 1648791, huku akifahamu kuwa fedha hizo ni zao la uhalifu.Mshitakiwa hakutakiwa kusema chochote kwa sababu mahakama haina mamlaka wa kusikiliza kesi hiyo. Hakimu Mhina aliahirisha kesi hiyo hadi Desemba 27, mwaka huu itakapotajwa na mshitakiwa amerudishwa rumande kutokana mashitaka ya utakatishaji fedha kutokuwa na dhamana