 WIZARA ya Mifugo na Uvuvi imewaonya wafanyabiashara na wafugaji watakaojaribu kutorosha mazao ya mifugo zikiwemo ngozi kwa njia ya panya na kuikosesha serikali mapato, kuwa watachukuliwa hatua kali kisheria.Katibu Mkuu wa wizara hiyo, Profesa Elisante Ole Gabriel alitoa onyo hilo hivi karibuni wakati alipotembelea Kiwanda cha Ngozi cha ACE kilichopo Mtaa wa Viwanda Kihonda katika Manispaa ya Morogoro.Profesa Ole Gabriel alisema azma ya serikali ni kuona viwanda vyote vya ndani vinaendelea kuzalisha kwa tija kwa kutumia malighafi zinazopatikana nchini kwa lengo la kuwanufaisha Watanzania katika masuala ya kupata ajira.Pia aliwataka wawekezaji wa viwanda vya ngozi kuangalia mahitaji ya soko ikiwamo kuboresha zaidi utengenezaji wa ngozi ili wenye viwanda vidogo vya kutengeneza viatu, mabegi, mikanda na bidhaa nyingine zitokanazo na mazao ya ngozi kupata soko kubwa likiwemo la nchi za kusini mwa Afrika zenye idadi kubwa ya watu.Naye Mkurugenzi Mkuu wa Kiwanda cha Ngozi cha ACE, Onorato Garavagilia, alisema kwa sasa kinasindika ngozi vipande 4,000 kwa siku za wanyama wakubwa na vipande 7,000 vya ngozi za wanyama wadogo.Alisema hadi kufikia Septemba mwaka huu, kiwanda kinatarajia kuingiza mitambo mipya ya kisasa ambayo itakuwa na uwezo wa kutengeneza ngozi hadi kwa kiwango cha daraja la mwisho kwa ajili ya watumiaji wa viwanda vidogo vya kutengeneza viatu na bidhaa nyingine za mazao ya ngozi. Kwa sasa hatuna tatizo la soko, tunalo China na India pia nchi za Ulaya, kinachohitajika ni kwetu ni kupokea malighafi za ngozi zenye ubora kutoka wa wateja wetu ili uzalishaji uwe na ubora zaidi,  alisema.Baadhi ya wadau wa sekta ya ngozi akiwemo Meneja Uzalishaji wa zamani wa Kiwanda cha Morogoro Tanneries, Kenneth Boma, alisema ubora wa ngozi inahitajika zaidi.Kwa upande wake, Kaimu Mkurugenzi wa Mazao ya Mifugo, Usalama wa Chakula na Lishe wa Wizara ya Mifugo na Uvuvi, Gabriel Bura alisema wameanza kuwapatia mafunzo wachunaji ngozi wa Mkoa wa Morogoro hususani wa Manispaa ya Morogoro na hadi sasa uchunaji wa ngozi wenye matatizo umepungua kwa asilimia 80 hadi sasa.