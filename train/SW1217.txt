 TIMU za vijana waliochini ya umri wa miaka 17 za Ethiopia na Uganda leo zinatarajiwa kucheza fainali wa mashindano ya Cecafa ya kutafuta kufuzu Afcon 2019 utakaochezwa saa 11:00 jioni Uwanja wa Taifa, Dar es Salaam.Ethiopia imefuzu fainali baada ya kuifunga Rwanda kwa penalti 4-2 baada ya kumaliza dakika 90 kwa sare ya mabao 2-2.Uganda nayo imefuzu baada ya kuifunga Serengeti Boys kwa mabao 3-1 katika mchezo ambao ulijaa burudani kutokana na jinsi Serengeti Boys walivyotandaza kandanda safi, lakini wakaishia kupoteza. Serengeti Boys wao watacheza mchezo wa kutafuta mshindi wa tatu dhidi ya Rwanda kwenye uwanja huo kuanzia saa 8:00 mchana.Akizungumza kocha wa SerengetiBboys, Oscar Mirambo alisema baada ya kupoteza nafasi ya kucheza fainali watahakikisha wanashinda mchezo wa leo ili wawe washindi wa tatu. Kufungwa na Uganda nimeona mapungufu hasa katika set play hivyo tutahakikisha tunafanya marekebisho ili mwakani tufanye vizuri katika fainali za Afcon,  alisema Oscar  Pia nawaomba mashabiki wasikate tamaa waje kuishangilia timu yao kwani naamini watafanya vizuri na wataendelea kufanya vizuri, kilichotokea jana (juzi) ni sehemu ya mchezo,  aliongeza Oscar.Katibu Mkuu wa Baraza la Vyama vya soka kwa nchi za ukanda wa Afrika Mashariki na Kati (Cecafa), Nicholaus Musonye amesema watatoa zawadi kwa bingwa, mshindi wa pili na mshindi wa tatu tu pamoja na mchezaji bora, golikipa bora na mchezaji bora.Bingwa ataungana na Tanzania kuwakilisha ukanda wa Cecafa katika fainali za vijana za Afcon zitakazofanyika hapa nchini mwakani.Mashindano ya Cecafa yalianza Agosti 11 yakichezwa katika Uwanja wa Azam Complex na Taifa, Dar es Salaam yakishirikisha timu tisa ambazo ni wenyeji Tanzania, Uganda, Ethiopia, Kenya, Rwanda, Burundi, Djibouti, Sudan na Sudan Kusini.