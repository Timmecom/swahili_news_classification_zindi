 KATIBU Mkuu, Ofisi ya Makamu wa Rais, Muungano na Mazingira, Joseph Malongo (pichani) amesema kumekuwa na mapokeo mazuri ya katazo la uzalishaji, usambazaji na matumizi ya mifuko ya plastiki kwa jamii.Amesema ikiwa zimepita wiki mbili tangu kuanza kutekelezwa kwa sheria hiyo, mwitikio kwa jamii ni wa asimilia 100. Pia, amesema ni kosa kisheria, kubadili matumizi ya vifungashio na kuwa mfuko wa kubebea bidhaa na atakayekutwa akifanya hivyo, atachukuliwa hatua kali za kisheria.Malongo alisema hayo jana jijini hapa wakati wa kuelezea tathimini ya utekelezaji wa agizo la kupiga marufuku uzalishaji, usambazaji na matumizi ya mifuko ya plastiki nchini, lililoanza Juni 1, mwaka huu na azma ya serikali ya kuendesha operesheni maalumu nchi nzima ya uzingatiaji wa sheria ya marufuku ya mifuko ya plastiki.Amesisitiza kuwa hawatazembea hata kidogo, kuzuia matumizi ya mifuko hiyo. Lakini, alisema changamoto kubwa waliyoibaini ni mkanganyiko wa mifuko ya vifungashio, ambao watu wamebadili na kuifanya ya kuwa kibebeo cha bidhaa. Sasa kuna wengine ambao wamekuwa wakitumia mifuko laini ambayo haina anuani ya mtengenezaji na haina seal (lakiri) ambayo ni rahisi kuongeza vitu humo, sasa huo hauwezi kuwa ni kifungashio bali ni kibebeo ambacho ndio hakitakiwi na kimepigwa marufuku.  Mfano mwenye duka la nyama au samaki akiwa na mifuko laini na akishamuwekea mteja wake bidhaa akaifunga kwa lakiri, hapo hatakuwa anaitumia kama kifungashio lakini akifunga kiasi ambacho inakuwa rahisi mtu kuongeza vitu vingine hapo utakuwa umetumika kama kibebeo. Malongo alisisitiza:  Niutahadharishe umma kuwa ni makosa kisheria kubadili matumizi ya vifungashio hivyo na kuwa mifuko ya kubebea bidhaa, adhabu stahiki zitatolewa kwa watengenezaji, waagizaji, wasabambazaji na watumiaji wa vifungashio vya plastiki vilivyozalishwa ama kuingizwa nchini na kutumika kama vibebeo vya bidhaa.  Ili mfuko laini uweze kuwa kifungashio ni lazima uwe na lakiri, kuwe na jina na anuani ya mtengenezaji, na ioneshe uzito au ukubwa na tarehe ya mwisho wa matumizi.Malongo alisema pia katika operesheni hiyo, walibaini uwepo wa changamoto ya upatikanaji wa mifuko mbadala ilichochea kuwepo kwa bei kubwa ya mifuko hiyo.  Kulikuwa na sintofahamu ya wazalishaji wa mifuko mbadala baadhi waliamini katazo la serikali ni la muda mfupi, hivyo kuwa na uzalishaji mdogo, kwa sasa watu wengi wamekuwa wakiagiza mashine na malighafi ya kuzalishia mifuko hivyo tunaamini kipindi kifupi kijacho mifuko itashuka.  Alisema changamoto nyingine ni wazalishaji wa mifuko mbadala, kutojua viwango vinavyotakiwa kutumika katika kutengeneza mifuko mbadala.Alisema kwa sasa Shirika la Viwango Tanzania (TBS) na Mamlaka ya Chakula na Dawa (TFDA), ziko katika hatua ya mwisho ya kuanza kuweka viwango na kuwa wiki ijayo viwango hivyo vitatolewa. Utoaji wa viwango ni mchakato unaochukua muda mrefu, mchakato huu ulianza hata kabla ya katazo la Juni 1 mwaka huu, lakini sasa TBS na TFDA wako katika hatua ya mwisho ya kukamilisha na wiki ijayo itakuwa na viwango vya Tanzania, na hii itasaidia hata kudhibiti mifuko inayozalishwa kutoka nje,  alisema.Aidha, Malongo alisema Ofisi ya Makamu wa Rais itatumia siku ya kilele katika Maadhimisho ya Wiki ya Utumishi wa Umma yaliyoanza Juni 16, mwaka huu, kufanya usafi wa mazingira kwa kuondoa taka za plastiki katika Jiji la Dodoma.