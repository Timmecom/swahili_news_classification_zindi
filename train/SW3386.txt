 WAZIRI wa Mambo ya Nje na Ushirikiano wa Afrika Mashariki, Profesa Palamagamba Kabudi amekutana na kufanya majadiliano na Katibu Mtendaji wa Jumuiya ya Maendeleo ya Nchi za Kusini mwa Afrika (SADC), Dk Stagomena Tax.Mazungumzo hayo yalifanyika jijini Dar es Salaam jana, ikiwa ni maandalizi ya awali ya kufanyika kwa mkutano wa SADC nchini Agosti, mwaka huu.Kwa mujibu wa taarifa iliyotolewa na Wizara ya Mambo ya Nje na Ushirikiano wa Afrika Mashariki, viongozi hao wawili pia waliendesha kikao cha awali cha mashauriano kuhusu SADC kilichofanyika katika ukumbi wa Kimataifa wa Julius Nyerere (JNICC), Dar es Salaam juzi.Mbali ya Waziri na Katibu Mkuu huyo wa SADC kikao hicho pia kilihudhuriwa na Katibu Mkuu wa Wizara ya Mambo ya Nje na Ushirikiano wa Afrika Mashariki, Dk Faraji Mnyepe.Akizungumza na vyombo vya habari hivi karibuni, Waziri Kabudi alisema Tanzania inatarajia kuwa mwenyeji wa mkutano wa 39 wa SADC ambapo mbali na ajenda nyingine za mkutano huo, Tanzania itapokea kijiti cha Uenyekiti wa SADC kutoka kwa Namibia. Waziri Kabudi alisema kutokana na mkutano huo wajasiriamali wanapaswa kuchangamkia fursa mbalimbali zitakazojitokeza. Tutakuwa na viongozi wa mataifa 16 yanayounda Jumuiya ya Sadc na Rais Magufuli atapokea kiti cha Uenyekiti kutoka kwa Rais wa Namibia Hage Geingog. Nawaomba Watanzania wajiandae kwa ugeni mkubwa utakaowasili nchini. Mkutano kama huu ulifanyika nchini mwaka 2003/04 ambapo Rais wa wakati huo, Benjamin Mkapa alichaguliwa kuwa Mwenyekiti wa jumuiya hiyo.Joseph Nourrice, ambaye ni Naibu Katibu Mkuu wa SADC alisema Sekretarieti ya Jumuiya hiyo itashirikiana na Tanzania ili kuhakikisha mkutano huo unafanyika kwa mafanikio. Katika hatua nyingine Profesa Kabudi aliarifu kuwa kabla ya kufanyika kwa mkutano huo, kutakuwa na maonesho ya viwanda ya SADC yatakayofanyika Dar.