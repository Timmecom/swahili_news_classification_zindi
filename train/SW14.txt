 BARAZA la Chuo Kikuu Mzumbe limeiomba Tume ya Vyuo Vikuu Tanzania (TCU) kushughulikia tatizo la ukosefu wa takwimu sahihi za wanafunzi wanaohitimu elimu ya juu zinazoonesha mwenendo wa ajira, kuajiriwa katika sekta ya umma na binafsi ili kubaini ukubwa wa changamoto ya ajira na kusaidia kuwa na mipango maalumu.Mwenyekiti wa Baraza la chuo hicho, Profesa Mathew Luhanga (pichani) alisema hayo hivi karibuni kabla ya kumkaribisha Mkuu wa Chuo Kikuu Mzumbe, Jaji Mkuu mstaafu Barnabas Samatta kuwatunuku wahitimu Shahada ya Uzamivu, Shahada ya Umahiri, Shahada ya Kwanza, Stashahada na Astashahada kwenye Mahafali ya 17 mjini hapa.Profesa Luhanga alisema changamoto kubwa ya Chuo Kikuu Mzumbe ni uhaba wa ajira kwa wahitimu ambayo ni pamoja na kwa vyuo vikuu vingine nchini, licha ya baadhi ya wahitimu kujiajiri wenyewe.Pia alisema changamoto hizo hazijapewa kipaumbele kutokana na kutokuwa na tawimu sahihi ya idadi wanaohitimu vyuo vikuu na hawafahamiki ni asilimia ngapi ya wahitimu wa vyuo vikuu wanaajiriwa kuwa kazini, kazi zipi pamoja na takwimu za walio katika ajira za sekta binafsi.Alitumia fursa hiyo kuiomba TCU yenye jukumu la kufanya tathimini na kutangaza takwimu sahihi za ukusanyaji wa ajira wa wahitimu wa elimu ya juu kuja na majawabu hayo kwa kushirikiana na Baraza la Taifa la Elimu ya Ufundi (NACTE) ili hatimaye changamoto zitakazojitokeza zifanyiwe kazi na mamlaka zinazohusika.Makamu wa Mkuu wa chuo hicho, Profesa Lughano Kusiluka aliishukuru serikali kwa kukiwezesha kupatiwa fedha kiasi cha Sh bilioni 6.5 kwa ajili ya kujenga hosteli za kisasa kulaza wanafunzi.Katika mahafali hayo, wanachuo 2,233 kati yao watatu wa Shahada ya Uzamivu (PhD) kutoka Kampasi Kuu Mzumbe walitunukiwa shahada zao, ambapo wahitimu wa mwaka huu kwa kampasi zote tatu za Chuo Kikuu hicho ni 3,724, wanawake wakiwa ni asilimia 49.5 na wanaume ni asilimia 50.5.