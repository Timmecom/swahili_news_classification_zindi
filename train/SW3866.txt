 MKURUGENZI wa Jiji la Dodoma, Godwin Kunambi amesema wamejipanga kuhakikisha mwaka 2020/2021 wanaanza kujitegemea kwa fedha zao na serikali kuu itabaki na kazi moja tu ya kulipa mishahara.Katika mkutano wake na waandishi wa habari jana kuzungumzia mambo yaliyofanyika mwaka 2018 na mikakati ya Jiji katika uendelezaji wa miundombinu katika Jiji la Dodoma. Kunambi alisema sasa wameanza kulipa maji, umeme na walinzi katika shule na sasa wanajipanga kulipa posho kwa ajili ya watumishi ili serikali kuu iwe na kazi moja tu ya kulipa mishahara. Tuna changamoto ya fikra, kujitoa na uzalendo lakini hivyo vyote vikiwepo hakuna kinachoshindikana  alisema. Alisema wakati akikabidhiwa manispaa ya Dodoma Julai mwaka 2016, mapato ya ndani yalikuwa ni milioni 12.7.  Hoja hapa ni mtu kuwa na fikra sahihi, mtazamo chanya alisema Alisema waliweza kuongoza kwa mapato ya Sh bilioni 26, ambapo bilioni 13.5 walizipeleka kwenye miradi ya maendeleo. Alisema kwa sasa bajeti ya mapato ya ndani ni bilioni 68.  Mwaka juzi bilioni 26 zilikusanywa, mpaka sasa tumekusanya bilioni 37 ikiwa ni nusu ya mwaka. Pia alisema Sh bilioni 200 zimeshapatikana kwa ajili ya ujenzi wa Uwanja wa Ndege wa Msalato, nje kidogo ya mji. Alisema fedha hizo Sh bilioni 200 tayari zipo kwa ajili ya ujenzi wa Uwanja huo wa Ndege wa Msalato. Alisema fedha hizo, wamepewa na Mamlaka ya Viwanja vya Ndege. Kunambi alisema eneo lililotengwa kwa ajili wa uwanja huo ni ekari 10,000 na njia ya ndege itakuwa na na urefu wa kilomita tisa. Hiyo runway (njia ya kuruka na kutua ndege) itakuwa ni kubwa, huwezi kuona hata mwishowake, hivyo wanaoshuka na wanaopanda hawataweza kuonana, inawezekana utakuwa uwanja mkubwa wa ndege kuliko viwanja vyote vya ndege katika Afrika , alisema. Alisema Rais John Magufuli amefanya mambo makubwa katika Jiji la Dodoma na Dodoma itajengeka na kuwa mji mkubwa katika ilivyo miji mingine mikubwa katika Afrika. Alisema awamu ya kwanza ya mpango kabambe, imekamilika na sasa wamepanga kuunganisha miundombinu ya barabara, anga na reli.Alisema reli ya SGR itakapokamilika itarahisisha usafiri kwa kiasi kikubwa. Pia alisema eneo la Ihumwa kwenye kituo cha treni, kunasanifiwa barabara ya treni. Alisema mabasi ya mjini yatafika kwenye kituo cha mabasi cha Nzuguni. Alisema malengo ni kuhakikisha mkandarasi anakabidhi kituo kikubwa cha mabasi ifikapo Septemba mwaka huu. Hicho kitakuwa kituo kikuu cha mabasi katika Afrika na mpaka sasa ujenzi wake umefikia asilimia 33. Kunambi alisema kituo hicho, kitakuwa na eneo la maegesho ya magari madogo 600, bajaji na teksi 500 na ndani kutakuwa na maduka makubwa (shopping mall). Alisema ujenzi wa ghorofa la kwanza umeanza na kutakuwa na migahawa, casino na jumba la sinema.Alisema ekari 30 zimetengwa kwa ajili ya ujenzi wa treni ya mjini. Katikati ya jiji kutakuwa na barabara za kisasa, ambazo zitaunganisha maeneo mbalimbali ya mji. Akizungumzia upatikanaji wa maji, alisema ni wa kujitosheleza na kwamba chanzo kikuu kilichopo Mzakwe, kinazalisha maji lita za ujazo milioni 61 kwa siku. Alisema mahitaji ya maji ni lita milioni 48, hivyo kuna ziada ya lita za ujazo milioni 13.Kunambi alisema Bwawa la Farkwa linatarajiwa kujengwa na litazalisha kiasi kikubwa cha maji. Kuhusu huduma za afya, alisema kuna hospitali ya kibingwa ya Benjamin Mkapa iliyopo Chuo Kikuu cha Dodoma (UDOM), Hospitali ya Mkoa wa Dodoma na vituo vya afya ambavyo vimekuwa vikitoa huduma kwa wananchi.Kwa upande wa mipango miji, alisema viwanja 42,000 vimepimwa katika maeneo mbalimbali na kila walipopima, wameweka barabara. Pia alisema kuna mpango wa kulifanya Bwawa la Hombolo kuwa fukwe ya kisasa, ambapo watu watakuwa wakienda kupumzika. Aidha, Ilazo ambako kuna eneo linalojaa maji, watatengeneza fukwe. Alisema wamekuwa pia wakihamasisha upandaji wa miti na mwitikio ni mzuri.