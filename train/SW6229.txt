 MABINGWA watetezi wa Ligi Kuu Soka Tanzania Bara Simba leo watakuwa ugenini katika mchezo wa kiporo dhidi ya Kagera Sugar utakaochezwa kwenye uwanja wa Kaitaba, Kagera.Mchezo huo unatarajiwa kuchezwa saa 8:00 mchana ili kutoa nafasi kwa mashabiki wengi kujitokeza kwa wingi uwanja wa taifa, Dar es Salaam kutizama mechi za fainali za Afrika,  Afcon  zinazoendelea. Simba iko moto ikitoka kushinda mchezo wa 11 mfululizo baada ya kuwachapa Coastal Union ya Tanga mabao 2-1, uliochezwa Jumatano ya wiki hii.Wekundu hao wanashika nafasi ya tatu kwenye msimamo wakiwa na pointi 60, katika michezo 23, wameshinda 19, sare tatu ma kupoteza mmoja. Licha ya kasi yao, mchezo wa leo huenda ukawa mgumu kwasababu wekundu hao wanahitaji kuendeleza rekodi ya ushindi na kujisogeza karibu na taji na kadhalika, Kagera wanatafuta matokeo ya kujinasua kutoka kwenye hatari ya kushuka daraja.Kagera Sugar haina mwendelezo mzuri wa matokeo baada ya mchezo wake wa mwisho kutoka kufungwa na Yanga mabao 3-2 yaliyoifanya kubaki katika nafasi ya 17 kwa pointi 36, baada ya kucheza michezo 32, kushinda minane, kupata sare 12 na kupoteza 12. Katika misimu mitatu iliyopita waliyokutana, Simba imeshinda mara nne na Kagera mara mbili.Simba haitakaa isahau michezo miwili waliyowahi kukutana na Kagera na kufungwa kwenye uwanja huo na mwingine Dar es Salaam. Mmoja ulikuwa uamue hatma ya kuchukua taji la ubingwa msimu wa 2016/2017 walifungwa 2-1 na mwingine ulikuwa wa kukabidhiwa ubingwa walifungwa 1-0 mbele ya mgeni rasmi Rais John Magufuli.Ila Simba ya msimu huu iko vizuri zaidi ukilinganisha na misimu hiyo iliyopita hivyo wana uwezekano wa kupata matokeo mazuri kutegemea na kikosi kizuri walichonacho. Wana safu bora ya ushambuliaji inayoongozwa na Meddie Kagere mwenye mabao 16 na John Bocco 11.Pia, ukishirikisha na wengine jumla wameifungia timu yao mabao 50 katika michezo 23 na safu ya ulinzi imeruhusu kufungwa mabao manane kuonyesha kuwa ni bora. Kagera imefunga mabao 26 katika michezo 32 kuonyesha namna wanavyopata shida katika ufungaji lakini mbaya zaidi safu yao ya ulinzi haiko bora imefungwa mabao 34. Kila mmoja anaweza kuwa na nafasi kutegemea na alivyojiandaa dhidi ya mwenzake na kupata matokeo mazuri.