 SERIKALI imetenga Sh bilioni 27 kwa ajili ya kusambaza umeme katika wilaya zote mkoani Dodoma pamoja na vijiji vyake, ili kusaidia wananchi kufanya shughuli mbalimbali za biashara kirahisi.Mkoa wa Dodoma una wilaya saba za Mpwapwa, Kongwa, Chamwino, Bahi, Kondoa, Chemba na Dodoma. Hayo yalisemwa na Waziri wa Nishati, Dk Medard Kalemani wakati wa ziara yake ya kutembelea maeneo mbalimbali ambayo hayana umeme na yaliyo tayari yamesambaziwa.Dk Kaleman alisema fedha hizo zimetolewa na serikali ikiwemo kifaa aina ya UMETA 280 ambavyo vinatumika kuwasha umeme kwa gharama ya Sh 27,000. Alisema kutokana na kuwepo kwa fedha hizo ana uhakika hadi kufikia Julai, mwaka huu, vijiji takribani vyote vitakuwa vimesambaziwa umeme. Waziri Kaleman alifafanua zaidi ya kuwa wananchi waandae Sh 27,000 ambazo ni malipo ya kuunganisha umeme kabla Shirika la Umeme Tanzania (Tanesco) halijafika kuwawashia umeme katika maeneo yao. Naomba mjiandae na hizo fedha Tanesco wakija inahitajika kuwafungia umeme tu,  alisema Dk Kaleman. Alisema serikali ya awamu ya tano ni ya viwanda, kwa hiyo viwanda bila umeme haiwezekani, ndio wizara yake iko mstari wa mbele kukamilisha uwashaji umeme. Mbali na hilo, aliwasisitiza Tanesco kuanzisha vituo kidogo katika vijiji ili kuepusha usumbufu kwa wananchi kufuata huduma. Dk Kalemani alisema kila kijiji ambacho kiko mbali, wanapaswa kuanzisha vituo ili kuwasaidia wananchi wake katika harakati za kuunganisha umeme.Alisema katika Wilaya ya Mpwapwa usambazaji umeme unakwenda vizuri ambapo vijiji 48 tayari vimepatiwa huduma ya umeme, hivyo vimebaki vitongoji. Dk Alisema hakuna cha kupoteza zaidi ya kuunganisha umeme kwa wananchi wa wilaya hiyo. Naye, Mbunge wa Bahi, Omar Baduel alimshukuru Waziri Kalemani kutokana na vijiji vyake mbalimbali kupatiwa nishati ya umeme.Alisema anaamini hadi mwakani kila kijiji kitakuwa kimepatiwa huduma hiyo kutokana na kwamba usambazaji umeme unaendelea kwa kasi katika maeneo mbalimbali. Alisema mwaka kesho umeme utasambazwa katika vijiji vyote na katika zahanati vikiwemo visima ambavyo vimechimbwa.Katika ziara hiyo, Waziri Kalemani alipita katika kijiji cha Chipanga, Chikori, wakati vijiji vya Chimendel na Nkuragan ambavyo vipo katika kata ya Chikula, navyo vitapitiwa kwa ajili ya ukaguzi. Mbunge Baduel aliwataka wakazi wa jimbo lake kuwa na subira maana ufungaji umeme unaendelea kufanyika vizuri.