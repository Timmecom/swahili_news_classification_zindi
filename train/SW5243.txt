 MKUU wa Mkoa wa Mtwara, Gelasius Byakanwa amesema mafanikio inayopata klabu ya Ndanda FC kushinda mechi za nyumbani yanatokana na kuundwa kwa Kamati ya Uendeshaji ambayo imekuwa ikisimamia masuala yote ya kifedha yanayoikabili timu hiyo.Hayo yameelezwa hivi karibuni na mkuu huyo wakati akizungumza kwenye kilele cha mashindano ya Chikota Jimbo Cup katika Halmashauri ya Mji wa Nanyamba mkoani hapa.Mashindano hayo yaliandaliwa na Mbunge wa jimbo hilo, Abdallah Chikota, lengo likiwa ni kuibua vipaji na kuwajengea uwezo zaidi vijana kuanzia ngazi ya Kata na kuendelea.Alisema kuwa hali hiyo itawezesha klabu hiyo kufanya vizuri katika michezo yake hiyo na kuendelea kubaki katika Ligi Kuu Tanzania Bara msimu ujao baada ya kumaliza katika nafasi nzuri katika ligi hiyo inayoshirikisha jumla ya timu 20.Mbunge huyo amewaomba vijana hao wanapocheza michezo yao kufanya bidii kwani wajue mchezo ni ajira kama zilivyo ajira zingine kwani mashindano hayo yanashindanisha timu katika Kata. Niwaombe vijana mlioshiriki mashindano haya na wengine ambao hawakupata bahati ya kushiriki mjue kuwa michezo ni ajira kama zilivyo ajira zingine, hivyo mchezo kwa moyo na kujituma kwa kufuata sheria za mchezo,  alisema.Hamisi Ally ni mchezaji kutoka Kata ya Mbembaleo amemshukuru mbunge huyo pamoja na uongozi mzima wa Halmashauri na mkoa kwa jumla kwa jitihada hizo, kwani mchezo huo ni moja ya kuwaandalia mazingira mazuri ya ajira kwa vijana hao.Mshindi wa kwanza katika mashindano hayo ni Kata ya Mbembaleo iliyojinyakulia kitita cha Sh milioni 3, wa pili ni Kata ya Mnongodi ambayo imepata Sh milioni 1.5 huku Kata ya Jengwa iliondoka na Sh 500,000.Mashindano hayo yalishirikisha timu 17 kutoka jimboni humo, ambayo yalizinduliwa na Naibu Waziri wa Habari, Utamaduni, Sanaa na Michezo, Juliana Shonza, ambayo yatakuwa endelevu.