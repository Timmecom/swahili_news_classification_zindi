 WANAFUNZI 38,000 mkoani Shinyanga, walianza darasa la kwanza mwaka 2012, lakini waliomaliza darasa la saba ni 31,000 tu.Hayo yamesemwa na Ofisa Elimu wa Mkoa wa Shinyanga, Mohamed Kahundi, alipokuwa akizungumza na wadau wa elimu mkoani hapa. Kahundi alisema idadi ya wanafunzi wanaoandikishwa kuanza darasa la kwanza inaongezeka, lakini idadi ya wanaomaliza ni ndogo. Aliwataka walimu na wazazi, kujitathmini ili kusimamia wanafunzi ili idadi yao iendelee kuwa kubwa na isipungue wakati wa kumaliza elimu ya msingi.Kahundi alisema kuwa idadi inayoandikishwa kuanza darasa la kwanza imekuwa ni kubwa, lakini idadi inayokwenda kumaliza hadi darasa la saba ni ndogo.  Kwa mfano, waliomaliza darasa la saba mwaka huu, walianza darasa la kwanza mwaka 2012 wakiwa 38,000 lakini waliomaliza darasa la saba ni 31,000,  alisema na kuhoji wanafunzi 7,000 wamekwenda wapi?  Hivi sasa kazi ya uandikishaji wa darasa la kwanza imeanza na kuna mwitikio mkubwa wa wazazi.Wengi wamejitokeza kuandikisha hivyo tuhakikishe wanaoandikishwa wanamaliza idadi yao ikiwa kubwa, lakini changamoto bado ipo kwa wazazi wa jamii ya wafugaji wanaohamahama na watoto wao, wengine wanawatumikisha kazi za mashambani,  alisema Kahundi. Kahundi alisema watoto wote wenye umri wa kwenda shule, wanatakiwa kwenda shule.Alisema idadi ya wanafunzi wanaoandikishwa darasa la kwanza kila mwaka inaongezeka. Alisema vinahitajika vyumba vingi vya madarasa. Alisema mwaka jana uandikishaji ulikuwa sawa na asilimia 96.8. Alisema kwa wanafunzi wa darasa la awali, uandikishaji ulifikia asilimia 88 na kunahitajika shule shikizi kwenye maeneo ambayo shule ziko mbali.Alisema wanafunzi wa darasa la awali, hawawezi kutembea umbali mrefu. Alisema serikali imesisitiza kuwa watoto kabla ya kuanza darasa la kwanza, wapitie darasa la awali. Ofisa Elimu Halmashauri ya Wilaya Kishapu, Sostenence Bwire alisema kuwa changamoto kubwa ipo kwa wazazi wa jamii ya wafugaji hasa kata ya Magalata, ambako huko wanafunzi wengi wamekuwa hawamalizi shule.Wengi wao wanafika darasa la nne na linapoanza darasa la tano hadi darasa la saba, idadi inaendelea kushuka. Mwalimu Mkuu wa Shule ya Mwasubi Halmashauri ya Kishapu, Shelida Mwijaruba alisema kutokana na mpango wa elimu bure, idadi ya wanafunzi imeongezeka. Kwa darasa la awali, wanafunzi wa darasa hilo pekee ni 130 kwa mwaka huu na wanasomea nje, wakati darasa la kwanza na la pili wanapeana zamu darasa moja.Mwijaruba alisema baadhi ya wazazi hawana mwamko wa elimu na wamekuwa wakiwataka wanafunzi wachunge mifugo au kwenda shambani kulima, badala ya kusoma. Wanafunzi wengine wamefikia hatua ya kuacha shule moja kwa moja. Mwenyekiti wa Kijiji cha Mwasubi, Juma Ramadhani alisema wanafunzi wengine ni watoro. Alisema serikali ya kijiji imekuwa ikidhibiti wanafunzi wote wawe shuleni.