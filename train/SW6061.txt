 SERIKALI imesema kiwango cha rushwa nchini kimepungua kutokana na matokeo yanayotolewa na taasisi za utafi ti za ndani na nje.Waziri wa Nchi, Ofisi ya Rais, Menejimenti ya Utumishi Wa Umma, na Utawala Bora, Kapteni mstaafu George Mkuchika alisema hayo katika siku maalumu dhidi ya kupinga rushwa katika Maonesho ya 43 ya Biashara ya Kimataifa ya Dar es Salaam (DITF) yanayoendelea katika Viwanja vya Mwalimu Nyerere barabara ya Kilwa, Dar es Salaam.Majadiliano dhidi ya mapambano ya rushwa katika maonesho haya yameandaliwa na Mamlaka ya Maendeleo ya Biashara (Tantrade) yakiratibiwa na Taasisi ya Kuzuia na Kupambana na Rushwa (Takukuru).Yanawashirikisha pia wadau akiwemo Mdhibiti na Mkaguzi Mkuu wa Hesabu za Serikali (CAG), Profesa Mussa Assad na Katibu Mkuu wa Chama Cha Mapinduzi (CCM), Dk Bashiru Ally.Akizungumza katika majadiliano hayo, Waziri Mkuchika alisema taasisi za utafiti zimeonesha Tanzania inafanya vizuri katika mapambano ya rushwa na pia katika eneo la utawala bora. Kwa mfano katika nchi za Afrika Mashariki nchi ya Rwanda ni ya kwanza na Tanzania ya pili,   alisema Mkuchika huku alibainisha kuwa katika mapambano ya rushwa tatizo si la wananchi bali ni viongozi.Alisema taasisi za ndani na nje akitolea mfano Repoa , Twaweza, Transparency International, Mo Ibrahim Award na hata APRM wamekuwa wakisema juu ya Tanzania kufanya vyema katika suala la mapambano dhidi ya rushwa.Mkuchika alisema kiashiria kimojawapo ni katika ufuatiliaji wa kununua bidhaa ama kuuza ambapo wananchi wamekuwa wakitii suala la kudai risiti, ambapo wananchi wamejua kwa kiwango kikubwa juu ya umuhimu wa suala hilo, na kusema kama viongozi wote wangeimba wimbo mmoja kuhusu kumoesha rushwa wananchi wangeshiriki. Rushwa ni ugonjwa mbaya sana, nchi yoyote ili iweze kupambana na rushwa lazima kuwa na utashi wa siasa unaotokana na viongozi wa juu wanaoiongoza nchi, alisema Mkuchika na kufafanua kuwa marais mbalimbali waliotangulia wameweza kupambana na rushwa katika hatua mbalimbali.Alisema yamekuwepo mafanikio yanayotokana na usimamizi imara chini ya uongozi wa Rais John Magufuli ikiwemo kuongezeka kwa makusanyo ya kodi nchini kutoka Sh bilioni 800 hadi Sh trilioni 1.3 kwa mwezi.Kadhalika alisema uwajibikaji umeogezeka, kukiwa na vyombo vingi vya utawala bora, udhibiti wa madini, maliasili, kudhibiti mishahara hewa na hata kuondoa watumishi hewa na waliokuwa na vyeti vya kughushi. Kuhusu sekta ya viwanda alisema imekuwa na mchango mkubwa kutokana na kuwa injini ya kukuza uchumi na hata kubadilisha matatizo ya wananchi. Kwa mfano katika kutekeleza dhana ya kujenga viwanda, viwanda vilivyojengwa katika Mkoa wa Pwani, vimeweza kutoa ajira za kudumu na za muda 50,000, na hii inaonesha kuwa uchumi wa viwanda unatekelezeka,  alisema Mkuchika huku akihimiza vitendo vya rushwa kudhibitiwa ili kufanikisha azma hiyo.Awali; Mkurugenzi Mkuu wa TAKUKURU, Diwani Athuman amesema kongamano hilo la rushwa limeongozwa na mada tatu ambazo ni Mwelekeo wa serikali katika kupambana na rushwa, Wajibu wa sekta binafsi na Athari za rushwa katika uchumi hususani katika biashara ndani na nje ya nchi. Suala la rushwa linamgusa kila Mtanzania, bila kujali dini wala itikadi, kupitia mjadala huu tutafanikiwa kujadili changamoto katika sekta ya biashara na kushirikiana na sekta binafsi katika mapambano dhidi ya rushwa. Mkurugenzi Mkuu wa Tantrade, Edson Rutageruka alisema katika kupambana na rushwa katika biashara na uwekezaji ,TAKUKURU haiwezi kusimama peke yake, lazima kushirikiana.Alisema ni muhimu taasisi za biashara kwa pamoja kumsaidia Rais Magufuli kubadilisha mtizamo na kuweka mazingira mazuri ya biashara na uwekezaji suala litakalosaidia kupambana na rushwa.Katibu Mkuu wa CCM, Dk Bashiru Ally aliitaka TAKUKURU kuelekeza macho katika eneo la viwanda vya ushirika kwa kuwa limekuwa halifanyi vizuri kutokana na rushwa, eneo la mirathi na ndoa, migogoro kazini, ardhi, kodi, maeneo ya usalama barabarani na katika shughuli mbalimbali.CAG Profesa Assad alisema vitu vyote vilivyo siri viwekwe wazi ili kuweza kujulikana kila jambo linaloendelea nchini, ili kupambana na rushwa.Alisema ipo haja ya kuwa na uwazi kuanzia katika zabuni mbalimbali ili kuona nani kafanya nini na baadaye kuwepo na mkutano wa wazi wenye kueleza nani kafanya nini, jambo litakaloondoa rushwa kabisa.