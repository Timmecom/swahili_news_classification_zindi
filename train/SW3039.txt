 MECHI za mtoano kati ya Pamba na Kagera Sugar na Geita Gold na Mwadui zilizopangwa kuchezwa jana, zitachezwa leo baada ya jana kuahirishwa. Timu hizo zinacheza mechi hizo kuwania kukata tiketi ya kucheza Ligi Kuu msimu ujao. Kagera na Mwadui zimecheza Ligi Kuu msimu uliomalizika hivi karibuni huku Pamba na Geita zikicheza ligi daraja la kwanza. Awali, Katibu Mkuu wa chama cha soka Mwanza, Leonard Malongo alisema mechi hizo zimeahirishwa na zitachezwa leo. Hata hivyo hakusema sababu ya kuahirisha mechi hizo zaidi ya kusema amepata maelekezo kutoka kwenye Bodi ya Ligi. Kabla ya kuahirishwa kwa mechi hiyo, kwenye uwanja wa Nyamagana tayari timu zote zilishafika na wachezaji kuanza kufanya mazoezi mepesi uwanjani. Mwandishi wa habari hizi alishuhudia kuanza kwa mgogoro mapema baada ya wachezaji wa Kagera Sugar kugoma kuingia vyumbani kwa madai ya kufanyiwa vitendo vya kishirikina.Lakini baada ya muda kidogo, Kaimu Mwenyekiti wa Pamba Aleem Alibhai alisema timu yake haitacheza mechi hiyo kama itaonyeshwa moja kwa moja kwenye kituo cha runinga cha Azam kwani wao hawana mkataba nao. Azam ndio mdhamini rasmi wa matangazo ya mechi za Ligi Kuu na zile za kombe la Shirikisho la Azam. Kauli hiyo ilizua utata, kwani sasa pande zote zilikuwa zikibishana, Kagera haitaki kucheza mpaka mechi ioneshwe na Pamba haitaki kucheza kama mechi itaoneshwa. Ndipo maofisa wa soka mjini hapa walipokuja na maamuzi ya kuahirisha mechi hiyo pamoja na ile iliyokuwa ichezwe Geita na kusema zitachezwa leo. Aidha, taarifa ya Shirikisho la Soka Tanzania (TFF) jana jioni ilisema mechi hizo zimeahirishwa kwa sababu za kiusalama na kwamba zote zitaoneshwa moja kwa moja na runinga ya Azam. Kwa mujibu wa kanuni za ligi matangazo ya mechi zote ni mali ya TFF na timu itakayokaidi mechi yake kuoneshwa itahesabika haikufika uwanjani na itachukuliwa hatua kwa mujibu wa kanuni,  ilisema taarifa hiyo ya TFF.