 Mbali na kutowasikiliza makocha, mwanariadha Failuna Abdi alionesha utovu mkubwa wa nidhamu timu hiyo ilipokuwa ikirejea nchini kwenye Kiwanja cha Ndege cha Julius Nyerere mbele ya viongozi wa Riadha Tanzania (RT) pamoja na wale wa Kamati ya Olimpiki (TOC) baada ya kugoma kwenda kambini Kibaha na kutokomea kusikojulikana bila kuaga.Kwa mujibu wa taarifa ya Kocha Mkuu wa timu ya riadha iliyoshiriki Michezo ya Jumuiya ya Madola, Zakarie Barie, baadhi ya wachezaji walionesha utovu wa nidhamu kambini kwa kuwabishia makocha kwa kugomea kumaliza programu za mazoezi.Barie akizungumza kwa njia ya simu alikiri kutokea kwa vitendo hivyo vya utovu wa nidhamu na kusema kuwa ameshatoa mapendekezo kwa wahusika, ambao kama wataona inafaa watawaadhibu wahusika ili iwe fundisho kwa wengine.Sehemu ya taarifa hiyo inasema:  Tabia hiyo mbaya ya kukosa nidhamu iliendelea tulipofika Dar es Salaam Airport wakati tuliporudi kutoka Australia, wakati katibu mkuu wa TOC alipokuwa akitoa mwongozo na utaratibu wa malazi na usafiri mwanariadha Failuna Abdi alionesha dharau kubwa mbele ya Katibu Mkuu wa TOC alipokataa kufuatana na wachezaji wengine na kuondoka bila kuaga. Hiyo ni dharau na kukosa nidhamu mbele ya kocha hata kwa wachezaji wenzake. Bila shaka katibu wa RT atalishughulikia na kukomesha tabia hiyo isiendelee tena. Mbali na Failuna, mwanariadha mwingine Agustino Sulle jina lake lilienguliwa kutoka katika orodha ya wachezaji waliokwenda Australia baada ya kushindwa kuripoti katika kambi hiyo kwa madai ya kufanya hivyo baada ya kuambiwa na kocha wake, Thomas John.John pia ndiye kocha wa Failuna na Katibu Mkuu wa RT, Wilhelm Gidabuday jana aliliambia Habari Leo kuwa kocha huyo naye anahusika moja kwa moja kwa Sulle kukacha kambi ya taifa, hivyo naye ana adhabu yake.Gidabuday alisisitiza kuwa wachezaji hao pamoja na Sarah Ramadhani ambaye alishiriki Michezo ya Jumuiya ya Madola, naye anahusika kwa vitendo vya utovu wa nidhamu wakati wa kambi hiyo mjini Arusha hivi karibuni ingawa hakutajwa katika ripoti ya kocha Barie.Taarifa zingine ambazo hazitathibitishwa zilisema kuwa baadhi ya wachezaji mbali na kuwa wajeuri kwa makocha, pia walikuwa wakimdharau matroni Lwiza John, huku wengine wakigoma kulala kambini na kulala kusikojulikana.Kamati ya Ufundi ya RT ilikutana Jijini Dar es Salaam juzi na kuzungumzia matokeo ya Jumuiya ya Madola pamoja na ripoti ya kocha Barie kuhusu utovu huo wa nidhamu, ambapo mapendekezo na maamuzi yamepelekwa kwa Mkurugenzi wa Maendeleo ya Michezo, Dk Singo Yussuph kwa utekelezaji.Naye Mkurugenzi wa Michezo, ambaye alikuwa mkuu wa msafara wa timu ya Tanzania iliyoshiriki Michezo ya Jumuiya ya Madola, Dk Yussuph Singo alisema kuwa waliporudi ilikuwa wiki ya bajeti, hivyo walishindwa kukutana na kufanya tathmini.Alisema kwa sasa yuko Dodoma na anasubiri apate ripoti za michezo yote na ndio atalizungumzia hilo kwa ujumla na kujua siku watakayofanya tathmini, kwani kwa sasa hata ripoti ya RT haiajaipata. Mbali na riadha, Tanzania katika michezo hiyo ya Jumuiya ya Madola ilipeleka pia timu za ngumi, mpira wa meza pamoja na kuogelea.