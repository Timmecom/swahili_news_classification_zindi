 WATANZANIA wameanza kuchangamkia soko la mihogo la tani milioni mbili nchini China, baada ya viwanda zaidi ya vitano vya kuchakata zao hilo kujengwa nchini.Waziri wa Viwanda, Biashara na Uwekezaji, Joseph Kakunda amesema mpaka sasa kuna viwanda vitano vya kuchakata zao hilo kwenye mikoa ya Pwani na Tanga, vilivyojengwa na raia wa China.Alisema mkoani Pwani, kuna viwanda viwili na Tanga vitatu. Kakunda alisema viwanda hivyo, vitakuwa vikichakata mihogo wanayoinunua kutoka kwa wakulima na kisha kuisafirisha nje ya nchi.Aliyekuwa Waziri wa Viwanda, Biashara na Uwekezaji, Charles Mwijage aliwahi kulieleza gazeti hili kuwa Tanzania imepata soko la mihogo la tani milioni mbili nchini China. Mwijage alisema soko hilo kama litatumiwa vizuri, litaiingizia Taifa Dola za Marekani milioni 300 sawa na Sh bilioni 691, huku tani moja ya mihogo ikiuzwa kwa Dola za Marekani 150 ambayo ni zaidi ya Sh 300, 000. Alisema uzalishaji wa zao hilo nchini bado uko chini, kwa kuwa ekari moja inatoa tani tatu ikilinganishwa na China ambako ekari moja inatoa tani 50.Alisema kwa Afrika, Nigeria inaongoza kwa kuuza tani milioni 44 za mihogo nchini China kwa mwaka. Katika hilo, Waziri Kakunda alisema ndani ya miaka miwili kuanzia sasa, Tanzania itakuwa na uwezo wa kuuza tani milioni moja za mihogo nchini China. Kwa upande wake, Mkurugenzi Mkuu wa Mamlaka ya Maendeleo ya Biashara Tanzania (Tan- Trade), Edwin Lutageruka alisema tofauti na miaka iliyopita, hivi sasa mwamko wa Watanzania katika kuchangamkia soko hilo la mihogo nchini China, umekuwa mkubwa.Lutageruka alisema kuna kampuni sita za China hapa nchini katika mikoa ya Dar es Salaam, Pwani na Tanga, zinazonunua mihogo kutoka kwa wakulima na kuichakata kabla ya kusafirishwa nje ya nchi. Alisema Januari mwaka huu walikuwa na kikao na wadau wa zao la muhogo na miongoni mwa mambo waliyojadiliana ni kuanzisha chama cha wadau hao, ambacho alisema kipo kwenye mchakato wa kupata usajili kama mkakati wa kuhakikisha wananchi na Taifa wananufaika na soko hilo la mihogo.Kwa mujibu wa Lutageruka, zao la mhogo linalimwa takribani nchi nzima, lakini hasa katika mikoa ya Pwani ukiwemo Pwani, Mtwara, Lindi, Tanga na Morogoro. Novemba 2017 akihutubia kwenye sherehe za 68 za Siku ya Taifa la China kwenye Ubalozi wa China nchini, aliyekuwa Naibu Waziri wa Mambo ya Nje na Ushirikiano wa Afrika Mashariki, Dk Susan Kolimba alisema Serikali ya Tanzania na Serikali ya Jamhuri ya Watu wa China, zilisaini makubaliano yaliyofungua masoko ya China kwa ajili ya mihogo mikavu kutoka Tanzania.Dk Kolimba alisema kupitia makubaliano hayo, kulikuwa na mazungumzo kati ya Serikali ya Tanzania na Kampuni ya Kichina ya Wuxi Goodways International Trade Ltd (WGIT) kwa ajili ya kusafirisha mihogo kutoka Tanzania kwenda China.