 MECHI ya hisani kati ya Timu Samatta na Timu Kiba iliyochezwa kwenye Uwanja wa Taifa Dar es Salaam jana, ilikuwa kivutio kwa mashabiki wa soka huku Timu Kiba ikionekana kimeo kwa kupokea kichapo cha mabao 6-3. Mechi hiyo ilikuwa maalumu kwa ajili ya kutunisha mfuko wa taasisi ya SamaKiba unaomilikiwa na nyota hao ambao ni mwanasoka Mbwana Samatta na mwanamuziki Ali Kiba. Kwa mujibu wa wawili hao, kiasi cha fedha kilichopatikana kwenye mechi hiyo kitapelekwa kusaidia watu wanaoishi kwenye mazingira magumu. Timu Samatta iliyoundwa na wachezaji wengi wa muda mrefu, ilianza kuhesabu mabao dakika ya 8 tu baada ya kupata bao la uongozi lililofungwa na Hassan Kessy kwa mkwaju wa penalti iliyotolewa na mwamuzi Othman Kazi baada ya mchezaji wa Timu Kiba kufanya madhambi eneo la hatari. Dakika nane baadae, Samatta aliandika bao la pili akiunganisha pasi nzuri ya Haruna Moshi  Boban  kabla ya kumchambua mlinda mlango wa Timu Kiba, Aishi Manula na kuujaza mpira wavuni. Simon Msuva aliifungia Timu Kiba bao la kwanza dakika ya 20 baada ya kuwachambua mabeki wa Timu Samatta na kuachia shuti lililomshinda mlinda mlango wao, Juma Kaseja. Timu Kiba iliundwa na wachezaji wengi wanaocheza ligi ya sasa na maarufu kama Meddie Kagere, Paschal Wawa na Fei Toto. Meddie Kagere aliifungia Timu Kiba bao la pili kwa mpira wa shuti. Baada ya Timu Kiba kusawazisha mabao hayo, Timu Samatta ilikuja juu na wachezaji wake walianza kuliandama lango la wapinzani wao kama nyuki na dakika ya 42 Thomas Ulimwengu aliiongezea timu Samatta bao la tatu akimalizia mpira uliokuwa unaambaa ambaa langoni mwa wapinzani wao. Dakika moja baadae, Jerry Santo aliiandikia Timu Samatta bao la nne akimalizia pasi ya Samatta kabla ya kuujaza mpira wavuni. Timu Samatta iliendelea kulinda mabao yake na kwenda mapumziko wakiwa mbele kwa mabao hayo 4-2. Kipindi cha pili kilianza kwa kasi na dakika ya 63, kinda la Serengeti Boys, Kelvin John aliandika bao la tano kwa Timu Samatta akiunganisha pasi ya mchezaji wa zamani wa Simba na Yanga, Amri Kiemba. Timu Kiba ilicharuka na Msuva akaifungia bao la tatu dakika ya 72 baada ya kuwazidi kasi mabeki wa Timu Samatta. Lakini Timu Samatta iliandika bao la sita dakika ya 79. Kichekesho kilikuwa kwa Timu Kiba baada ya kuwa na nafasi ya kusawazisha mabao hayo kwa mikwaju ya penalti, lakini mchezaji wake Abdul Kiba alikosa zote. Hiyo ni mechi ya pili ya hisani kwa timu hizo, mwaka jana ilichezwa mechi kama hiyo na faida yake ilikwenda kusaidia shule.