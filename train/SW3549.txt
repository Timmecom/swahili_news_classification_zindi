 BARAZA la Taifa la Elimu ya Ufundi (NACTE) jana limefungua dirisha la udahili wa wanafunzi katika vyuo vya ufundi.Pia, limesitisha udahili wa wanafunzi wapya wa kozi ya Huduma ya Afya Ngazi ya Jamii (Community Health) kwa mwaka wa masomo 2019/2020 hadi hapo itakapotangazwa tena.Hayo yameelezwa na Mkurugenzi wa Uzingativu, Udahili na Tathmini wa NACTE, Jofrey Oleke alipokuwa akizungumzia kufunguliwa rasmi maombi ya udahili kwa waombaji wa ngazi ya Astashahada na Stashahada kwa mwaka wa masomo 2019/2020.Udahili kwa wanafunzi wa vyuo vya ufundi wanaochukua kozi katika ngazi ya Astashahada na Stashahada, ulianza jana hadi Septemba 2, mwaka huu.Akifafanua usitishwaji wa kozi ya Huduma ya Afya Ngazi ya Jamii, Mkuu wa Kitengo cha Udahili wa NACTE, Twaha Twaha alisema hatua hiyo imetokana na kupokewa kwa maagizo kutoka Wizara ya Afya ambayo ndiyo inayosimamia mafunzo ya kada ya afya. Baraza linavitaarifu vyuo vinavyotoa Kozi ya Huduma ya Afya Ngazi ya Jamii kutowadahili wanafunzi wapya kwa kozi hii mpaka itakapotangazwa hapo baadaye, na hii inatokana na kupewa maelekezo kutoka Wizara ya Afya ambao ndio waratibu wa kozi zote za afya na sisi jukumu letu ni kutekeleza,  alisema.Alipoulizwa Kaimu Mkuu wa Kitengo cha Mawasiliano Serikalini Wizara ya Afya, Catherine Sungura alisema wizara imekuwa ikizalisha watoa huduma wa afya ngazi ya jamii kulingana na mahitaji ya halmashauri na kuwa mpaka sasa imeshazalisha wataalamu 18,000. Watumishi wa kada hii waajiri wao ni halmashauri, hivyo tunawazalisha kulingana na mahitaji ya halmashauri, mpaka sasa tumeshazalisha wataalamu 18,000 ambapo wengine wanasubiri kuajiriwa. Hivyo kutokana na kuwepo kwa idadi kubwa ya hudumu ya afya ngazi ya jamii waliopo ambao wanasubiri ajira, tumeamua kwa mwaka wa masomo 2019/2020 kutodahili wanafunzi wapya,  alisema.Akifafanua namna ya kuomba kudahiliwa na vyuo hivyo, Oleke alisema wanaotakiwa kuomba ni wale wanaotaka kupanga mafunzo katika ngazi ya Astashahada na Stashahada kwa kozi mbalimbali isipokuwa kozi ya ualimu.Alisema kwa waombaji wa kozi za afya katika vyuo vya serikali watatakiwa ama kuomba moja kwa moja kupitia vyuo ambavyo vitawasajili kupitia Baraza la chuo husika. Pia wanaweza kuomba kupitia tovuti ya Baraza la Taifa la Elimu ya Ufundi ya www.nacte.go.tz kubonyeza kwenye  apply online (SAVS). Oleke alisema kuhusu waombaji wa kozi za afya kwenye vyuo visivyo vya serikali na waombaji wa kozi zingine zote, wanatakiwa kuomba moja kwa moja kwenye vyuo husika.Alisema vyuo hivyo vitapokea maombi na kufanya uchaguzi wa wanafunzi wenye sifa na kisha kuwasilisha NACTE majina ya waliochaguliwa kwa ajili ya uhakiki kabla ya kuyatangaza. Vyuo vinaelekezwa kuzingatia utaratibu wa udahili kama ulivyotolewa na baraza katika mwaka wa masomo 2017/18,  alisisitiza.Oleke alitumia fursa hiyo kutoa wito kwa wahitimu wa elimu wenye sifa ya kuomba kozi hizo, kufanya maombi kwa makini ili kuweza kupata nafasi ya kujiunga kozi wanazozipenda. Baraza linashauri waombaji na wazazi kuhakikisha kuwa wanaomba kwenye vyuo vinavyokidhi ubora ambavyo vimeorodheshwa kwenye Kitabu cha Mwongozo wa Udahili kwa mwaka wa masomo 2019/20. 