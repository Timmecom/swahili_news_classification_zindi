 MAKAMU wa Kwanza wa Rais wa Bunge la Afrika (PAP), Steven Massele ameingia matatani baada ya kufutiwa kwa muda uwakilishi katika Bunge hilo kutokana na utovu wa nidhamu alioonesha Bungeni Afrika Kusini.Katika hatua nyingine, Spika wa Bunge, Job Ndugai amesema ukaguzi wa hesabu za Ofisi ya Mdhibiti na Mkaguzi Mkuu wa Serikali (CAG), umekamilika na amezipokea ofisi kwake.Akizungumza bungeni jana, Ndugai alisema amemwandikia Rais wa Bunge hilo, Rodger Nkodo Dang kutoka Cameroon, kumjulisha kuhusu uamuzi wa Bunge la Tanzania kusitisha uwakilishi wa Massele katika Bunge hilo hadi mazungumzo yatakapokamilika hapa nchini.Ndugai alisema jana kuwa Massele ambaye ni Mbunge wa Shinyanga Mjini (CCM), alitumiwa mwito wa kurudi haraka nchini tangu Mei 13, mwaka huu, lakini hakufanya hivyo akidai kwamba aliwasiliana na Waziri Mkuu, Kassim Majaliwa jambo ambalo si la kweli.Alisema Massele anatakiwa kurudi na kuripoti kwenye Kamati ya Kudumu ya Bunge ya Haki, Maadili na Madaraka ya Bunge na na katika Kamati ya Usalama na Maadili ya Chama Cha Mapinduzi (CCM) ili kujibu tuhuma za utovu wa nidhamu aliouonesha akiwa katika Bunge hilo linaloendelea na vikao vyake. Alisema Massele akiwa katika Bunge hilo amekuwa akigonganisha mihimili miwili ya Bunge na serikali kwa kupeleka taarifa za uongo kwa viongozi wa juu serikalini na hivyo kuleta vurugu katika mkutano huo. Massele alichaguliwa na wabunge wa Bunge la Jamhuri kuwakilisha nchi katika Bunge la PAP, lakini sasa uwakilishi wake katika Bunge hilo umesimamishwa kwa muda ili kurudi nchini na kuhojiwa katika kamati hizo na kupata muafaka,  alisema Spika Ndugai. Alisema wawakilishi wengi katika mabunge mbalimbali, wamekuwa wakifanya vizuri, isipokuwa Massele ambaye ameonesha utovu wa nidhamu akiwa katika mkutano huo na kuzungumza mambo yasiyofaa katika Bunge hilo, linaloendelea na vikao vyake Afrika Kusini.Bunge la Afrika lililoanza Machi 18, 2004 jijini Addis Ababa, Ethiopia baadaye lilihamishiwa Midrand Afrika Kusini, ambapo tangu mwaka 2015 lipo chini ya urais wa Nkodo Dang kutoka Cameroon, ambaye pia anaziwakilisha nchi za Afrika ya Kati. Nkodo Dang anasaidiwa na Massele kama Makamu wa Kwanza wa Rais kutoka Tanzania, ambaye pia anawakilisha Afrika Mashariki.Bunge hilo pia lina Makamu wa Pili wa Rais, Haidara Ciss  kutoka Mali ambaye anawakilisha Kanda ya Afrika Magharibi. Pia lina Makamu wa Tatu wa Rais, Bouras Djamel kutoka Algeria ambaye anawakilisha Afrika Kaskazini na Makamu wa Nne ni Chifu Fortune Chirumbira kutoka Zimbabwe, ambaye anawakilisha Afrika Kusini.Katika historia ya Bunge hilo tangu kuanzishwa, Rais wa kwanza alikuwa Getrude Mongella wa Tanzania aliyeongoza kati ya mwaka 2004 na 2008 , Idriss Ndele Moussa kutoka Chad mwaka 2009-2012, Bethel Nnaemeka Amadi wa Nigeria kutoka mwaka 2012-2015 na tangu 2015 Rais ni Nkodo Dang. Ukaguzi ofisi ya CAG Katika hatua nyingine, Spika Ndugai amesema ukaguzi wa hesabu za Ofisi ya CAG umekamilika na amezipokea ofisi kwake.Ndugai alisema baada ya kupokea ukaguzi huo, ataupeleka kwenye Kamati ya Hesabu za Serikali (PAC) ili kuuchambua ukaguzi huo wa ofisi ya CAG na kumrudishia Spika kwa hatua zaidi. Alisema ukaguzi huo umefanywa na kampuni ya ukaguzi ya nje, unaishia Juni mwaka jana, umefika ofisi kwake baada ya Kampuni E K Mangesho kuikamilisha.Alisema kwa mujibu wa Sheria ya Ukaguzi wa Hesabu Namba 11 ya mwaka 2018, hesabu za ofisi ya Mdhibiti na Mkaguzi Mkuu wa Hesabu za Serikali zinatakiwa kukagulia walau mara moja kwa mwaka. Ndugai alisema Ofisi ya Spika ndiyo yenye wajibu wa kumtafuta mkaguzi wa nje, kufanya ukaguzi wa hesabu za CAG ambapo tayari umekamilika na kukabidhiwa kwake.