 ASKOFU wa Kanisa la Kiinjili la Kilutheri Tanzania (KKKT) jimbo la Kusini, Lucas Mbedule amesema waumini wa kanisa hilo wanaipongeza serikali ya awamu ya tano chini ya Rais John Magufuli kwa kuonesha uthubutu wa kununua korosho za wakulima.Amebainisha kuwa uamuzi huo ni moja ya mambo kadhaa yaliyoipa taifa sifa kubwa duniani. Aidha, askofu huyo amesema kuwa baadhi ya viongozi wa vyama vya siasa nchini waache kutumia majukwaa ya kisiasa kubeza jitihada za maendeleo yanayofanywa na serikali ya awamu ya tano, kwani kwa sasa kuna maendeleo makubwa yamefanywa na serikali hiyo ikiwemo barabara, elimu, maji , nishati na afya.Aliyasema hayo jana kwenye ibadi ya misa ya sikukuu ya Krismasi iliyofanyika mjini Masasi mkoani hapa ambapo mgeni rasmi katika misa hiyo alikuwa ni Mkuu wa Wilaya ya Masasi, Selemani Mzee.Alisema baada ya serikali kutangaza kununua korosho za wakulima imeonesha wazi kuwa serikali hiyo ipo karibu na wananchi wake hasa wale wa hali ya chini, ili kuwainua wakulima wa zao hilo kiuchumi na sasa tayari maendeleo yameanza kuonekana kwenye familia zao. Askofu Mbedule alisema kwa sasa hasa kwa mkulima mdogo anaweza kudharau maamuzi hayo ya serikali ya kuweza kununua korosho yenyewe, lakini baada ya miaka michache ijayo ndipo atakapoweza kuona faida ya maamuzi ya Rais Magufuli ya kununua korosho serikali.Alisema Dk Magufuli kupitia serikali yake ni wazi kuwa amekuwa akifanya mambo mengi ya maendeleo na hasa yale yanayolenga kumkomboa mwananchi wa hali ya chini, na kwamba mambo hayo kiukweli hayahitaji tochi ili kuyaona. Aliongeza kuwa katika elimu wameona uwepo wa shule za sekondari katika kila kata na watoto wa wananchi wa hali ya chini wanapata elimu, lakini mpango wa elimu bila malipo pia umesaidia kwa kiasi kikubwa kuwafanya watoto wengi wa wanyonge kuweza kupata elimu.Askofu Mbedule alisema wapo baadhi ya watu ambao wamekuwa wakitumia majukwaa ya kisiasa kubeza jitihada za Rais Magufuli katika kuhakikisha Tanzania inapiga hatua ya maendeleo, kwanza inakuwa na amani lakini pia inakuwa na maendeleo chanya kwa wananchi wake.Alisema wao kama maaskofu wa KKKT wanaipongeza serikali ya awamu ya tano kwa kuweza kufanya mambo mengi ya maendeleo ambayo hasa suala la kuwaangalia wakulima wa korosho ambao kwa muda mrefu uchumi wao umekuwa hautabiriki dhidi ya zao lao hilo. Alieleza kuwa Rais Magufuli tangu aingie madarakani chini ya serikali yake wameweza kuboresha mambo mbalimbali kama vile elimu, afya na uchumi kwa ujumla, hivyo ni bora sasa watanzania wote kwa ujumla wakawa kitu kimoja katika kumuunga mkono badala ya kumbeza kwa kile anachokifanya. Malumbano yanayotokea ya vyama vya siasa yanachelewesha maendeleo wananchi nawaomba tuendelee kuliombea taiafa letu na voingozi wetu ili waendelee kufanya mambo ya maendeleo kwa ajili ya manufaa ya yetu siasa tuweke kando tufanye kazi za maendeleo kwa pamoja,  alisema Mbedule. Mbedule alisema baadhi ya viongozi wa kisasa nchini wamekuwa na dhana ya kwamba mfumo wa vyama vyingi ni kupiga kila jambo linalofanywa na serikali iliyopo madarakani hata jambo la maendeleo, jambo ambalo sio sahihi, serikali imekuwa na mambo mengi ya msingi ambayo imeyafanya.Mkuu wa wilaya ya Masasi mkoani Mtwara, Selemani Mzee ambaye alikuwa mgeni rasmi katika misa ya Krismasi katika kanisa hilo, alisema ameshukuru sana kushiriki pamoja na waumini hao kwenye ibada hiyo. Alisema amepokea kwa dhati pongezi hizo za askofu juu ya utendaji kazi wa serikali hasa katika kuwakomboa wananchi, na kwamba serikali bado inawataka wananchi kuongeza jitihada za kufanya kazi kwa bidii ili kujiongezea uchumi ndani ya familia zao na taifa kwa ujumla. Alisema iwapo kila mmoja kwa nafasi yake akifanya kazi kwa bidii na kujituma kwa moyo inakuwa chachu kwa serikali katika kuongeza mapato yake na hatimaye taifa kusomba mbele kimaendeleo.