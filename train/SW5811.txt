 Ushindi huo kwa Simba umezidi kuifanya iitambie Mbao kwani tangu timu hiyo ipande Ligi Kuu msimu uliopita haijawahi kuifunga Simba kwenye michuano yoyote ile.Mechi ya raundi ya kwanza ilitoka sare kwenye uwanja wa CCM Kirumba Mwanza.Mbao jana ilifungwa idadi kubwa ya mabao tangu ipande Ligi Kuu.Ushindi huo unaifanya Simba kuendelea kujikita kileleni mwa msimamo wa Ligi Kuu ikiwa na pointi 45 mbele ya mabingwa watetezi Yanga wenye pointi 37 ambapo wanatarajiwa kucheza kesho dhidi ya Ndanda.Kipindi cha kwanza katika mechi hiyo ilikuwa cha vuta nikuvute ambapo timu zilishambuliana kwa zamu kabla Kichuya hajavunja ukuta wa Mbao na kuandika bao la kuongoza katika dakika ya 38.Pasi ya bao hilo ilianzia kwa Okwi kabla ya kumpasia Mzamiru Yassin aliyempasia mfungaji.Yassin aliingia uwanjani kuchukua nafasi ya Said Ndemla aliyeonekana kushindwa kufurukuta jana.Dakika nne kabla ya kwenda mapumziko Okwi alifunga bao la pili kwa mkwaju wa penalti iliyotolewa na mwamuzi baada ya mchezaji huyo wa Uganda kufanyiwa madhambi na David Mwasa wa Mbao.Mabao hayo yalidumu mpaka mapumziko na kipindi cha pili Simba ilikianza kwa kasi kabla ya Okwi kuandika bao la tatu katika dakika ya 69 akiunganisha pasi ya Yassin.Dakika tisa baadaye, Okwi alitolewa baada ya kuumia kifundo cha mguu na nafasi yake kuchukuliwa na Laudit Mavugo.Nyoni aliifungia Simba bao la nne dakika ya 82 kwa mpira wa adhabu karibu na 18.Gyan alimaliza karamu hiyo ya mabao katika dakika ya 87 kwa pasi ya Yassin.Mbao ilimaliza pungufu mechi hiyo baada ya nahodha wake Yusuph Ndikumana kupewa kadi ya pili ya njano na mwamuzi Erick Onoka kwa Arusha kwa mchezo mbaya.