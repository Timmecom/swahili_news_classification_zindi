 VINARA wa Ligi Kuu Bara, Yanga jana waliingia kwa shangwe mjini hapa baada ya kupata mapokezi makubwa kutoka kwa mashabiki na wanachama wake.Mashabiki hao waliipokea timu hiyo mpakani mwa Kilimanjaro na Arusha kwa maandamano ya magari na waenda kwa miguu ambapo walizunguka karibu jiji zima la Arusha na viunga vyake.Yanga inayoongoza Ligi Kuu ikiwa na pointi 44 katika michezo 16 ipo mjini hapa kwa ajili ya mchezo wa ligi hiyo dhidi ya African Lyon iliyohama Dar es Salaam na sasa itautumia uwanja wa Sheikh Amri Abeid kama uwanja wake wa nyumbani. Makamu Mwenyekiti wa tawi la Yanga Kaloleni Arusha,,Adamu Masota alisema kila mwanayanga wa Arusha na maeneo jirani anatamani kuiona timu yao na kwamba kwa sasa wao ni wamoja.Alisema wao mashabiki na wanachama wa timu hiyo watafanya wanaloweza kuhakikisha timu yao inapata ushindi katika mechi hiyo muhimu inayotarajiwa kuchezwa kesho. Naye Katibu wa Chama cha Soka mkoani Arusha (ARFA), Zakharia Mjema alisema kuwa maandalizi kwa ajili ya mchezo huo yamekamilika na kinachosubiriwa ni mpambano huo kuanza na aliyejiandaa ndiye atakayeibuka na ushindi. Sisi kama ARFA kila kitu tumemaliza, ikiwa ni pamoja na maandalizi ya tiketi na uwanja kilichobaki ni kwa timu kutimiza wajibu wao uwanjani,  alisema Mjema. Kamanda wa polisi Mkoa wa Arusha, Ramadhani Ng azi alisema kuwa jeshi hilo litatimiza wajibu wake kama kawaida hivyo aliwataka wapenzi wanaotaka kuangalia mpira huo kukata tiketi mapema ili kuingia uwanjani kwa uhuru bila vurugu.