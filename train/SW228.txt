 SERIKALI imeamua kuifumua Sheria ya Uvuvi Namba 22 ya mwaka 2003 na Kanuni zake za mwaka 2009 ili kuondoa vikwazo vya kibiashara na uwekezaji katika sekta ya uvuvi.Hatua hiyo itawezesha kwenda na kasi ya mabadiliko ya serikali ya awamu ya tano inayolenga kujenga Tanzania ya viwanda na kuwatetea na kuwalinda wanyonge.Akizungumza katika uzinduzi wa ukusanyaji maoni ya wadau kuhusu rasimu ya Sheria ya Uvuvi na Sheria ya Ukuzaji viumbe kwenye maji katika viwanja vya Karimjee jijini Dar es Salaam jana, Waziri wa Mifugo na Uvuvi, Luhaga Mpina meisema pia hatua hiyo itatoa ulinzi madhubuti wa rasilimali za uvuvi.Alitaja sababu nyingine kuwa ni kuongeza uzalishaji na kuwa na masoko ya uhakika sambamba na kudhibiti utoroshwaji na uingizaji holela wa mazao ya uvuvi nchini.Aidha, alisema sheria hiyo mpya inatakiwa iendane pia na mabadiliko na matumizi ya sayansi na teknolojia katika uvuvi na ukuzaji viumbe kwenye maji ili kwenda sambamba na mahitaji pamoja na kuwepo mwamko mkubwa wa ufugaji wa samaki kwenye maji uliojitokeza miongoni mwa wananchi.Alisema pamoja na rasimu ya sheria hizo mbili pia serikali iko kwenye hatua za mwisho za kuzifanyia marekebisho Sheria ya Hifadhi za Bahari na Maeneo Tengefu Namba 29 ya mwaka 1994 na Kanuni zake za mwaka 2009 na Sheria ya Bahari Kuu Cap 388 na Kanuni zake za mwaka 2007 na 2016.Hivyo, Waziri Mpina aliwasihi wananchi kutoa maoni yasiyofungamana na upande wowote na kuacha tabia ya kila mmoja kuvutia upande wake ili kuwezesha kutunga sheria madhubuti.Aidha Waziri Mpina alieleza utajiri wa kipekee wa rasilimali za uvuvi hapa nchini, ikiwemo kuwa na eneo kubwa la maji lenye kilomita za mraba 346,337 sawa na asilimia 36.7 ya eneo lote la nchi, fukwe ndefu na za kuvutia, kuwepo kwa samaki na viumbe vingine ambavyo vimetoweka na vingine vikiwa kwenye tishio la kutoweka duniani.Pia kuwepo kwa mito, mabwawa na maziwa yenye sifa za kipekee ikiwemo Ziwa Victoria ambalo ni la pili kwa ukubwa duniani na Ziwa Tanganyika ambalo ni la pili kwa kina duniani na la kwanza kwa ujazo wa maji duniani.Hivyo alisisitiza kuwa wakati nchi inakwenda kutunga sheria hiyo mpya ya uvuvi ni muhimu kama Taifa kujiuliza maswali kadhaa ikiwemo matumizi sahihi ya rasilimali hizo.Mwenyekiti wa Kamati ya Kudumu ya Bunge ya Kilimo, Mifugo na Maji, Mahmoud Mgimwa aliipongeza Wizara ya Mifugo na Uvuvi kwa kubuni wazo hilo na kusisitiza kuwa wao kama Bunge wako tayari kushirikiana na serikali katika kubadilisha sheria zote zinazokwamisha juhudi za kujenga Tanzania ya viwanda.