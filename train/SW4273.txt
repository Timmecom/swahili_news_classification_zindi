 WAZIRI wa Habari, Utamaduni, Sanaa na Michezo, Dk Harrison Mwakyembe amelitaka Shirika la Kuendeleza Viwanda Vidogo (SIDO) kuonesha umahiri wake kwa kuwatengenezea wajasiriamali wa Mkoa wa Tabora kifaa chenye teknolojia rahisi ya kukaushia bidhaa zao za chakula ili kuziongezea ubora.Dk Mwakyembe aliyasema hayo alipokuwa akifunga Jukwaa la Fursa za Biashara na Uwekezaji lililokuwa likifanyika mkoani hapo kwa siku tatu kwa lengo la kutangaza fursa za biashara na uwekezaji za mkoa huo.Jukwaa hilo pia lililenga kuwajengea uwezo wajasiriamali wa kuboresha bidhaa zao pamoja na kuona umuhimu wa kurasimisha bidhaa hizo kwa ajili ya kuongeza wigo wa biashara na kipato.Naye Waziri wa Viwanda, Biashara na Uwekezaji, Joseph Kakunda aliwasihi waandaaji wa jukwaa hilo ambao ni Kampuni ya Magazeti ya Serikali (TSN) kuhakikisha wanatembelea mikoa yote nchini na baada ya hapo kushuka katika ngazi ya wilaya kama alivyoagiza Waziri Mkuu, Kassim Majaliwa katika ufunguzi wa jukwaa hilo. Kwa kuzingatia manufaa ya jukwaa hili nimeziagiza taasisi zilizopo chini ya wizara yangu kujipanga na kuja hapa Tabora na kuzungumza na viongozi wa mkoa huu pamoja na kutoa ushauri wa kitaalamu ili kufanikisha maazimio ya jukwaa hili kwa manufaa ya taifa,  alisema Kakunda.Kwa upande wake, Kaimu Mhariri Mtendaji wa TSN, Tuma Abdallah aliupongeza uongozi wa mkoa huo pamoja na kuwashukuru mawaziri waliyoshiriki jukwaa hilo, kwa vile uwepo wao umesaidia kufanikisha jukwaa hilo na kulifanya kuwa la kihistoria kwa mikakati iliyowekwa ili kufanikisha utekelezaji wa maazimio yake. Katika jukwaa hili la nane tangu tumeanza uendeshwaji wa jukwaa hili, nimejifunza kuwa Tabora ina ari ya juu ya kupata maendeleo kwa namna walivyojikita katika mijadala na hoja mbalimbali wanazoziibua, hii yote inaonesha kiu kubwa ya wananchi wa mkoa huu kutaka kupata maendeleo,  alisema Tuma.Mkuu wa Mkoa wa Tabora, Aggrey Mwanri alisisitiza kuwa uongozi wa mkoa hautakubali ujio wa jukwaa hilo kutowaletea manufaa, kwani kwa maazimio ya jukwaa hilo wamejipanga vizuri kuhakikisha kila wilaya inatekeleza mradi ambao utaleta manufaa kwa wananchi wake.Alisema kwa kutelekeza hilo, Wilaya ya Urambo itajenga kiwanda cha tumbaku, Wilaya ya Kaliua itaandaa ranchi, kiwanda cha alizeti, karanga halikadhalika uuzaji wa mazao ya misitu kwa kuzingatia sheria, Wilaya ya Uyui itasimamia masoko ya kilimo na mifugo na Wilaya ya Nzega kuanzisha kiwanda cha uchakataji wa nyama na ngozi na kuanzisha ranchi na Wilaya ya Igunga kutekeleza kilimo cha mpunga.