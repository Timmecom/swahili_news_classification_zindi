 Mchezo huo unatarajiwa kuchezwa kwenye dimba la Moruleng saa 10:00 jioni kwa saa za Afrika Mashariki. Huo utakuwa mchezo wa kwanza katika kundi A, utakaofuatiwa na mchezo wa pili ambapo Angola itacheza dhidi ya Mauritius saa 12.30 jioni.Kundi B kuna timu za Msumbiji, Shelisheli, Madagascar na Zimbabwe. Kinara wa kila kundi atafuzu moja kwa moja hatua ya robo fainali. Timu za Botswana, Zambia, Afrika Kusini, Namibia, Lesotho na Swaziland tayari zimepangwa hatua ya robo fainali hivyo zinasubiri vinara wawili kutoka kuni A na B kuungana nao kwenye robo fainali.Cosafa inasherehekea miaka 20 tangu kuanzisha michuano hiyo, hivyo inatarajiwa Tanzania kama moja ya nchi zilizowahi kushiriki katika ufunguzi mwaka 1997 zitaanza vizuri michuano hiyo.Taifa Stars na Malawi zinakutana kwa mara ya pili kwenye michuano hiyo ukiachilia mbali mingine waliyowahi kukutana kwenye kalenda za Shirikisho la Soka Duniani (FIFA). Mara ya kwanza zilikutana kwenye ufunguzi wa Cosafa mwaka 1997 na kutoka sare ya mabao 2-2 yaliyofungwa wakati huo na Idelphonce Amlima na Victor Bambo na baadaye Malawi wakasawazisha kupitia kwa Lovemore Fazili na Jones Nkhwazi.Rekodi za kalenda za Fifa za miaka ya karibuni zinaonesha kuwa mwaka 2014 walikutana mara mbili ambapo ya kwanza walitoka suluhu na ya pili walitoka sare ya bao 1-1. Mwaka 2015 walikutana mara tatu ambapo moja walitoka sare 1-1, ya pili Stars walifungwa 1-0 Lilongwe kabla ya kuibuka na ushindi wa mabao 2-0 nyumbani kwenye Uwanja wa Taifa.Kocha wa Taifa Stars, Salum Mayanga anaichukulia michuano hiyo kama sehemu ya maandalizi kuelekea katika mchezo wa kufuzu kucheza fainali za mataifa ya Afrika kwa wachezaji wanaocheza ligi za ndani (CHAN) dhidi ya Rwanda utakaochezwa Julai 15, mwaka huu, jijini Mwanza. Naichukulia michuano hii kwa umakini na uzito mkubwa kwa wachezaji kuzidi kupata uzoefu wa mechi nyingi za kimataifa kwa mwaka, nina imani tutafanya vizuri na kupata mwanga kuelekea michezo yetu ijayo,  alisema.Aidha, Kocha wa Malawi, Mbelgiji Ronny van Geneugden alisema mchezo huo anatarajia kuwatumia nyota wengi ambao wanacheza soka la kulipwa nje ya Malawi katika kuhakikisha wanafanya vizuri.Wachezaji 22 wa Taifa Stars wako Afrika Kusini wakiongozwa na nahodha msaidizi Himid Mao. Baada ya mchezo huo, Taifa Stars inatarajia kucheza mchezo mwingine dhidi ya Angola Juni 27, mwaka huu na mchezo wa mwisho utachezwa Juni 29, mwaka huu dhidi ya Mauritius.