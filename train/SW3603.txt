 SHIRIKA la Maendeleo ya Petroli Tanzania (TPDC) mwaka huu pekee limepeleka katika mfuko maalumu wa serikali Sh bilioni 66 ikiwa ni maelekezo ya sheria ya mafuta na gesi ya mwaka 2015.Mfuko huo unaosimamiwa na Benki Kuu Tanzania (BoT) katika miaka mitatu tangu kupitishwa kwa sheria, shirika hilo limepeleka serikalini Sh bilioni 102. Kaimu Mkurugenzi Mkuu wa TPDC, Kapuulya Musomba alisema shirika hilo limeadhimisha miaka 50 tangu kuanzishwa kwake likiwa na manufaa mengi kwa serikali na jamii kwa ujumla, kwani kwa miaka mingi shirika likiwa linajiendesha kwa hasara lakini sasa linaanza kuwa na faida.Musomba alisema mwaka huu baada ya kufunga hesabu mwezi Julai, watakuwa na faida isiyopungua Sh bilioni tisa na kutoa sehemu yake kama gawio kwa serikali.  Sheria hiyo mpya inaelekeza katika shughuli zetu zote hasa mkondo wa juu kutokana na mikataba tuliyonayo, lazima kupeleka fedha katika mfuko maalumu wa serikali,  alisema Musomba na kubainisha kuwa katika miaka mitatu wamepeleka Sh bilioni 102 na Sh bilioni 66 katika mwaka huu.Musomba alieleza kuwa mbali na gawiwo na fedha wanazotoa serikalini kwa kusimamiwa na BoT, ugunduzi wa gesi asilia umewezesha zaidi ya asilimia 60 ya umeme kwenye Gridi ya Taifa kuzalishwa na gesi asilia. Alisema zaidi ya megawati 831 zinazotumika katika Gridi ya Taifa zinazotokana na gesi asilia huku megawati 60 zilizo nje ya Gridi ya Taifa pia zikizalishwa na gesi hiyo jambo lililosaidia kuokoa Sh bilioni 12 kwa kutumia gesi badala ya mafuta katika kuzalisha umeme.Bosi huyo wa TPDC alisema kwa sasa wanaendelea kuunganisha wateja wa kutumia gesi na tayari viwanda 40, magari 200 yanatumia gesi huku kukiwa na gesi asilia trilioni 57.54 iliyogundulika nchini nchi kavu na baharini.Alisema pia umefanyika ujenzi wa miundombinu ya gesi asilia kutoka Songosongo mpaka Dar es Salaam, Mnazi bay mpaka Mtwara na Mtwara mpaka Dar es Salaam kuwezesha gesi kuanza kutumika kwa kiasi kikubwa. Musomba alibainisha kuwa katika miaka mitatu iliyopita kuanzia mwaka 2015, TPDC ilikuwa na hasara ya Sh bilioni 300, lakini kufikia Juni, 2017 ilipunguza mpaka Sh bilioni 136 na Juni mwaka jana ilishuka hadi Sh bilioni 52.Alisema lakini katika mwaka huu wa fedha, wataanza kupata faida, lakini pia aliomba serikali iwafutie malimbikizo ya deni lake katika vitabu vya fedha vya shirika hilo. Imeeleza kuwa serikali imekuwa ikikopa na kulipa mikopo yote ya uwekezaji katika shirika hilo na kisha kuorodheshwa katika vitabu, hivyo TPDC ikitakiwa kurejesha fedha hizo kwa serikali. Mkopo katika vitabu hivyo ni pamoja na dola za Marekani bilioni 1.2 za Mradi wa ujenzi wa bomba la gesi kutoka Mtwara hadi Dar es Salaam ilizokopa kutoka Benki ya Exim ya China.Kaimu Meneja wa Fedha na Utawala wa shirika hilo, Godwin Kailembo alisema endapo serikali itawaondolea mkopo huo, itasaidia shirika kuongeza mtaji wake kifedha. Kailembo alisema mkopo huo ukiondolewa faida ya shirika itaongezeka kutoka Sh bilioni 9.57 hadi kufikia Sh bilioni 131.2 kwa mwaka unaoishia Juni 30, 2019. Alibainisha kuwa kwa mwaka 2023, faida itafikia Sh bilioni 159 ikilinganishwa na Sh bilioni 59.62 ambayo itapatikana endapo serikali haitatufutia mikopo yake katika vitabu vya fedha.