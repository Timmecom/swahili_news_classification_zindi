 KAMPUNI ya uchimbaji madini ya Acacia imesaini makubaliano ya kusambaza vifaa vya ujenzi kwenye shule za msingi na sekondari nchini vyenye thamani ya Dola za Marekani 300,000 sawa na Sh milioni 700, ikiwa ni sehemu ya mchango wao katika jamii inayowazunguka.Kwa mujibu wa taarifa yao ya fedha ya kipindi cha robo mwaka wa 2019 iliyotolewa hivi karibuni, kampuni hiyo itasambaza vifaa hivyo vya ujenzi kwenye maeneo yaliyopo kwenye migodi yao mkoani Shinyanga ambayo ni Bulyanhulu na Buzwagi.Pamoja na kusambaza vifaa hivyo vya ujenzi, kampuni hiyo pia katika kipindi cha robo mwaka wa fedha wa 2019, imejizatiti kusaidia miradi ya kijamii ya maji kwa wakulima, lengo likiwa kuinua uchumi wa wananchi wanaozunguka migodi hiyo. Katika kutekeleza hilo, kwenye mgodi wa Buzwagi, wananchi wa eneo hilo watafaidika na mradi wa pamoja wa kilimo cha shairi, mpunga kwa kuwafundisha wananchi kupitia mashamba darasa ya mfano ambapo zaidi ya Dola za Marekani Milioni 1.1 zimetengwa kusaidia kuimarisha mradi huo.Pia, katika kurudisha fadhila kwa jamii mradi wa ujenzi wa bomba la maji la urefu wa kilometa 55 karibu na mgodi wa Bulyanhulu, unatoa maji Ziwa Victoria unaendelea na ukikamilika utawanufaisha wakazi zaidi ya 100,000. Ripoti hiyo imezungumzia pia uzalishaji wa dhahabu kwenye migodi yake nchini kwa kipindi cha robo mwaka na kusema kiasi wa wakia za dhahabu 104,899 kimezalishwa.Ofisa Mtendaji Mkuu wa Acacia, Peter Geleta alisema uzalishaji huo ni wa chini kwa asilimia 13 ya uzalishaji wa mwaka 2018 na kwamba umechangiwa na sababu mbalimbali. Alisema uzalishaji wa dhahabu kwenye mgodi wa North Mara umeendelea kuzalisha kiwango kidogo kuliko kilichotarajiwa. Haya hivyo, alisema pamoja na uzalishaji huo kuwa mdogo kwenye baadhi ya migodi yake bado wanatarajia kuzalisha wakia kati ya 500,000 hadi 550,000 kwa mwaka.