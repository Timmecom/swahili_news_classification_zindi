 WATUMIAJI wa magari wanaofi ka kupata huduma katika vituo vya mafuta wametakiwa kuhakikisha kuna stika maalumu ya Wakala wa Vipimo (WMA) katika pampu za mafuta kabla ya kupatiwa mahitaji yao. Akizungumza jana wakati wa kukagua pampu za mafuta katika Kituo cha Total kilichopo Mlimani City, Kaimu Meneja wa WMA Mkoa wa Kinondoni, Charles Mavunde, alisema stika hizo zinasaidia kujua kituo cha mafuta kimehakikiwa na mamlaka husika. Alisema kila mwaka huwa wanafanya uhakiki na ukaguzi wa vipimo mbalimbali ambavyo vinatumika katika biashara na kwamba kituo hicho ni kati ya vituo 85 vilivyopo katika Mkoa wa Kinondoni ambavyo vinafanya vizuri katika kuwahudumia wananchi. Kila pampu ya mafuta ambayo imehakikiwa na mkaguzi wa vipimo hubandikwa stika inayoonesha mwezi na mwaka wa ukaguzi na alama inayomzuia mmiliki wa pampu ya mafuta kuichezea, na hata ikitokea ameichezea hairudishiki,  alisema Mavunde. Alifafanua kuwa mfanyabiashara atakayebainika kuchezea pampu ya mafuta anaweza kuchukuliwa hatua za kisheria kwa kutozwa faini kati ya Sh 300,000 hadi Sh milioni 50 ama kifungo cha miaka saba jela. Kwa upande wake Meneja wa Kituo cha Total Mlimani City, Ally Mohamed, alisema wamekuwa wakizingatia matumizi sahihi ya vipimo ili kumlinda mlaji.  Kila baada ya miezi mitatu wakala wa vipimo huwa wanapita kukagua pampu za mafuta na mpaka sasa hatujawahi kupata matatizo yoyote ya vipimo,  alisema Mohamed. Meneja Uhusiano wa Wakala wa Vipimo, Irene John, aliwashauri wananchi pindi watakapoona wamepunjwa katika bidhaa mbalimbali watoe taarifa katika ofisi za wakala huo zilizopo nchi nzima au kupiga simu ya bure namba 08001197