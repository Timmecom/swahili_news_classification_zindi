 Rais wa Tanzania Dk. John Magufuli na Rais wa Kenya, Uhuru Kenyatta kesho wanatarajiwa kufungua kituo cha huduma za pamoja mpakani kwenye mpaka wa nchi hizo, Namanga.Viongozi hapo leo wamekutana kando ya Mkutano wa 20 wa wakuu wa nchi wanachama wa Jumuiya ya Afrika Mashariki (EAC) uliofanyika kwenye Ukumbi wa Mikutano wa Kimataifa Arusha (AICC) jijini Arusha.Taarifa ya Kurugenzi ya Mawasiliano ya Rais Ikulu imeeleza kuwa, kando ya mkutano huo, Rais Magufuli pia amekutana na Mwenyekiti wa EAC, Rais wa Uganda, Yoweri Museveni.Kwa mujibu wa taarifa hiyo, viongozi hao wamekula pamoja chakula cha mchana, na baada ya hapo Rais Museveni amesema, mkutano wao umeahirishwa hadi Desemba 27.Rais Museveni amesema, mkutano huo wa kawaida umeahirishwa kwa kuwa, mmoja wa wanachama wa EAC, Burundi hakuhudhuria, na kwamba, mkataba wa jumuiya hiyo unataka uamuzi ufanywe na wanachama wote kwa pamoja.