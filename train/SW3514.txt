 VINARA wa Ligi Kuu Soka Tanzania Bara, Yanga leo wanarudi Dar es Salaam wakiwa na furaha baada ya kuvunja rekodi ya Mbao kwa kuibuka na ushindi wa mabao 2-1 katika mchezo uliochezwa kwenye Uwanja wa CCM, Kirumba, Mwanza.Tangu Mbao ipande Ligi Kuu msimu wa mwaka juzi, ilikuwa ikishinda mara zote kwenye uwanja huo, lakini awamu hii, Yanga imefuta uteja huo kwa kutokubali kufungwa.Mbao ndio ilikuwa ya kwanza kupata bao lililofungwa na Robert Ndaki huku yale ya Yanga yakifungwa na Haritier Makambo na Amis Tambwe.Kwa ushindi huo, vinara hao wanaendelea kutesa kileleni kwa pointi 61 katika michezo 25, huku Mbao ikiwa katika nafasi ya sita kwa pointi 36 baada ya michezo 27.Ndaki wa Mbao alifunga bao hilo kwa kichwa katika dakika ya 45 baada ya krosi safi kutoka kwa Amos Charles.Timu hizo kabla ya kwenda mapumziko Mbao ikiongoza bao 1-0 na kwa umiliki wa mpira, zilitengeneza nafasi za kufunga kwa vipindi tofauti, ambapo Amis Tambwe, Ibrahim Ajibu na Makambo walishindwa kuzitumia kama ilivyokuwa pia, kwa Pastory Athanas wa Mbao ambaye alikosa.Kipindi cha pili Yanga ilingia kwa kasi na umiliki wa mpira ambapo dakika ya 49 Makambo aliisawazishia timu yake bao kwa kichwa baada ya kupata krosi ya Papy Tshishimbi. Dakika ya 68 Tambwe aliifungia Yanga bao la pili kwa mkwaju wa penalti.Penalti hiyo ilitokana na Eric Muliro wa Mbao kushika mpira eneo la hatari. Yanga walikuwa na uwezo wa kufunga mabao zaidi kutokana na mashambulizi makali kwenye lango la wapinzani.Mrisho Ngassa nusura afunge mabeki wa Mbao wakaokoa huku Haruna Moshi  Boban  akijikuta anazuia mpira wa kona kuingia golini bila kujua.Michezo mingine iliyochezwa jana ni KMC iliibuka na ushindi wa bao 1-0 dhidi ya Mtibwa Sugar, Tanzania Prisons ikiifunga Mbeya City bao 1-0, Stand United ikiibuka na ushindi wa mabao 3-2 na Ndanda ikishinda 2-0 dhidi ya Singida United.