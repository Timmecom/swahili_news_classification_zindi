 WAZIRI Mkuu, Kassim Majaliwa amewataka wakulima katika Mkoa wa Tabora kuchangamkia fursa ya mikopo inayopatikana  Benki ya Maendeleo ya Kilimo Tanzania (TADB) kujitanua kwenye shughuli zao kilimo. Napenda kuwashauri wawekezaji binafsi na taasisi mbalimbali mkoani Tabora, tumieni fursa za mabenki ikiwemo Benki yenu ya Kilimo kuleta mageuzi makubwa katika sekta za kilimo na mifugo,  alisema Waziri Mkuu.Akizungumza hivi karibuni kwenye Jukwaa la Uwekezaji la Mkoa wa Tabora,  Majaliwa alisema dhamira ya serikali ya kuanzisha Benki ya Kilimo ililenga kuwakomboa wakulima waondokane na kilimo cha mazoea ili kwenda sambamba na kilimo biashara.Aliyataja mazao yanayostawi katika Mkoa wa Tabora kuwa ni mpunga, tumbaku, pamba, alizeti, karanga na asali.Pia alisema mkoa huo pia umebarikiwa kuwa na mifugo mingi ambayo ikitumika ipasavyo inaweza kubadilisha maisha ya wakazi wa mkoa huo. TADB inafanya vizuri sana hata  Rais John Magufuli ameisifu pia. Wakati ndiyo huu wa kujiimarisha katika kilimo. Tumieni uwepo wa Benki yenu ya Kilimo kupata mikopo kupanua wigo wa shughuli zenu za kilimo na mifugo,  alisema.Waziri Mkuu Majaliwa ambaye ameshawahi kuwa Mkuu wa Wilaya ya Urambo mkoani Tabora, aliuelezea mkoa huo kuwa una fursa lukuki za biashara na uwekezaji na kuwaomba Watanzania kuzichangamkia kubadilisha maisha yao. Kwa upande wake, Mkuu wa Mkoa wa Tabora, Aggrey Mwanri alisema mkoa wake umejipanga kuhakikisha unatengeneza mazingira mazuri na wezeshi kwa wawekezaji ikiwemo kuondoa urasimu katika usajili wa ardhi na utoaji wa vibali mbalimbali. Sitamfumbia macho wala kumwonea aibu mtendaji yeyote ambaye anakuwa kikwazo kwa mwekezaji. Serikali ya mkoa imejipanga kuleta mageuzi makubwa ya kiuchumi na maendeleo,  alisema Mwanri. Meneja wa TADB Kanda ya Magharibi, Geofrey Mtawa alisema benki yake ina mikopo inayolenga kutatua changamoto mbalimbali katika mnyororo wa thamani za mazao kama vile ujezni wa miundombinu ya umwagiliaji. Tunatoa mikopo kwa ajili ya maghala ya kuhifadhia mazao, ununuzi wa zana bora za kilimo,  alisema na kuwasihi wana Tabora kuchangamkia fursa hizo zilizopo kwenye Benki ya Kilimo kujiweka katika nafasi nzuri. Katika kipindi kifupi TADB imefanya mageuzi makubwa kiasi cha kuweza kurejesha imani na matumaini makubwa kwa wakulima na wadau mbalimbali wa kilimo hapa nchini.