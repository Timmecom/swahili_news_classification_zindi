 MKUU wa Mkoa wa Dodoma, Dk Binilith Mahenge amesema wanajiandaa kukaa pamoja na wakulima na wanunuzi wa zabibu kujadili upatikanaji wa uhakika wa soko la zao hilo.Amesema hayo mwishoni mwa wiki baada ya kutembelea kiwanda cha mvinyo kilichopo Kijiji cha Nkulabi kinachomilikiwa na mwekezaji mzalendo, Daniel Samwenda ambaye ni mmiliki wa kampuni ya Dane Holding Limited.Mkuu wa mkoa alisema ipo haja ya kukutana na wadau hao ili kuwe na soko la uhakika wa zabibu za wakulima. Tutawaita Tanzania Distilleries Limited (TDL), ALKO, Cetawico na wengine ili kuhakikisha zabibu za wakulima mwezi wa nane zinapata wanunuzi,  amesema.Alisema kwa sasa kampuni hiyo imekuwa ikinunua zabibu na kukamua mchuzi kwa lengo la kuuzia viwanda vinavyotengeneza vinywaji.Alisema mchuzi wa zabibu ulikuwa unayumbishwa na mchuzi kutoka nje ya nchi. Zabibu ndio dhahabu ya Dodoma ekari moja iliyomwagiliwa inatoa tani nane ambazo ni sawa na Sh milioni 9.9, pia zabibu za Dodoma zinavunwa mara mbili kwa mwaka,  amesema.Mkuu wa wilaya ya Dodoma Mjini, Patrobas Katambi amesema wanaenda kwenye hatua ya pili ya kutafuta soko.Alisema bei ya zabibu itapanda kutokana na uwekezaji unaofanyika kwenye viwanda na mafanikio ya kuhamishia kilimo cha zabibu yanaonekana.Mbunge wa Dodoma Mjini, Antony Mavunde amesema uwepo wa injinia Daniel Samwenda umesaidia kuleta mapinduzi makubwa kununua zabibu za wakulima.Alisema wanunuzi wa zabibu kutoka nchi za Kenya, Burundi na Rwanda walikuwa wakinunua zabibu za wakulima hadi Sh 450 kwa kilo.Pia alisema wakulima wamekuwa wakipata hasara kutokana na zabibu kuozea shambani na kukamua kuuza zabibu hizo kwa mkopo.Alisema Rais John Magufuli alisikiliza kilio kikubwa cha wakulima na kutatua kero ya mchuzi wa zabibu kwa kupunguza tozo kutoka Sh 3,315 hadi Sh 450 na sasa wanalenga mchuzi wa zabibu uuzwe kwa viwanda vinavyotengeneza vinywaji vikali ikiwemo TDL ambayo imeshachukua mchuzi kwa ajili ya kuufanyia vipimo vyao.Meneja wa kiwanda hicho, Philemon Chipwaza amesema wakulima huwa hawaleti zabibu kiwandani hapo mpaka ikakaguliwe shambani.  Zabibu ili iwe nzuri lazima ikomae ndani ya siku 150,  amesema.Alisema kiwanda hicho hununua zabibu kutoka kwa wakulima na msimu uliopita walinunua tani 300 na pia kampuni hiyo ina shambani ambalo mavuno yake hutumika kiwandani hapo.