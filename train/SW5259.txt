 BENKI ya Biashara ya DCB imejipanga kuhakikisha inapanua huduma zake mikoani huku ikijivunia kupata faida ya Sh bilioni 1.4 katika kipindi hiki cha robo tatu ya mwaka, ikilinganishwa na hasara ya Sh bilioni 1.6 iliyokuwa imeipata kipindi kama hicho mwaka jana.Hayo yamebainishwa Dar es Salaam na Mkurugenzi wa Fedha wa benki hiyo, Zacharia Kapama alipokuwa akitoa taarifa ya fedha ya benki hiyo katika kipindi cha robo tatu ya mwaka 2018 mbele ya waandishi wa habari kutoka vyombo mbalimbali.Amesema, katika kipindi kama hicho mwaka jana, benki hiyo ilipata hasara ya Sh bilioni 1.6 kabla ya benki hiyo kuchukua hatua za makusudi kuhakikisha kutoka katika hasara iliyopata hadi ilipofanikiwa kupata faida hiyo sawa na ongezeko la asilimia 187.Alizitaja baadhi ya hatua zilizochukuliwa na benki hiyo kuwa ni pamoja na kuanzisha mfumo mpya wa dijitali lakini pia kushusha gharama za uendeshaji na biashara, jambo lililochangia wateja wengi kujitokeza na kufungua akaunti katika benki hiyo.Alisema ukuaji huu wa faida umechagizwa na mikopo ghafi ya wateja kutoka Sh bilioni 89.3 Septemba, mwaka jana, hadi kufikia Sh bilioni 91.3 Septemba mwaka huu.Aliongeza kwamba katika kuhakikisha benki hiyo inapanua huduma zake, wameendelea na mikakati ya kufungua matawi katika mikoa mbalimbali wakianza na Dodoma, hatua aliyosema kuwa mbali na faida zingine itachangia ongezeko la wateja wake.Meneja wa Biashara wa Benki hiyo James Ngaluo alisema hadi sasa tayari kiasi cha Sh bilioni 50 zimetolewa kupitia mikopo mbalimbali kwa wateja wake ambao idadi yao pia imeongezeka kutoka wateja 144,445 mwaka jana, na kufikia wateja 157,366 Septemba mwaka huu.Pia alisema mapato halisi ya benki hiyo yatokanayo na riba na yameimarika katika kipindi hicho ikilinganishwa na mwaka uliopita hali iliyochagizwa na mkazo wa benki hiyo katika kuongeza amana za gharama nafuu kupitia bidhaa za amana za kidijiti, usimamizi wa mizania wenye ufanisi na gharama za uendeshaji wa benki.Alisema pamoja na ongezeko la mikopo ghafi, DCB pia imefanikiwa kupunguza kiwango cha mikopo chechefu kutoka asilimia 18.9 Desemba mwaka jana, kufikia asilimia 17.8 Septemba mwaka huu, hatua iliyochangiwa na ongezeko la ufanisi katika ukusanyaji madeni, utoaji mikopo kwa riba nafuu na kuboreshwa huduma kwa wateja.