 MKUU wa Mkoa wa Morogoro, Dk Steven Kebwe ameipongeza Kampuni ya Petrobena EastAfrica, kwa kufadhili mradi wa kilimo cha mpunga wa ekari 50 unaoendeshwa na kikundi cha vijana cha AgriAjira wilayani Kilosa.Akizungumza na waandishi wa habari, alipofanya ziara katika shamba la vijana, Dk Kebwe alisema juhudi za kikundi hicho, zitasaidia kuongeza uzalishaji wa mazao na kutengeneza ajira nyingi kwa vijana. Naipongeza Petrobena kwa kufadhili mradi huu kwa kuwapatia pembejeo za kilimo zikiwemo mbegu, mbolea na elimu bora yakilimo mambo ambayo kwa pamoja yamewafanya kufikia hatua nzuri katika kilimo cha mpunga na kufikia hatua ya kuvuna mpunga safi,  alisema Dk Kebwe.Alisema mradi wa AgriAjira ni ushahidi tosha kwamba kuwekeza vizuri katika kilimo, kutazaa ajira za uhakika kwa asilimia kubwa ya wananchi Tanzania na ambao ni vijana.  Hatua iliyofikiwa katika shamba hili ni nzuri. Sisi kama serikali nitahakikisha viongozi wa wizara vinazohusika na kilimo, biashara na viwanda wanafika katika eneo hili ili wajionee mradi huu na kuwahakikisha soko la mpunga utakaovunwa,  alisema Dk Kebwe.Aliwaomba wadau wa maendeleo kujitokeza kuunga mkono miradi inayoanzishwa na vijana, hasa katika sekta ya kilimo ili kuwatengenezea ajira vijana kupitia miradi yenye tija kiuchumi na kijamii kwa maendeleo ya Taifa.  Serikali ya Awamu ya Tano imejielekeza kujenga uchumi wa kati na wa viwanda ambao msingi wake mkubwa unategemea sekta ya kilimo ambayo huzalisha malighafi ambazo zitachochea uanzishwaji na uendelezaji wa viwanda na kupelekea uchumi wa nchi kukua,  alisema Dk Kebwe. Alieleza kuwa ni lazima kuwekeza katika sekta ya kilimo, ambayo ni mhimili mkuu katika ujenzi wa viwanda na biashara.Aliongeza kuwa nguvu kubwa ielekezwe kwenye kuwajengea uwezo wananchi katika kukifanya kilimo kiwe na tija. Mkurugenzi Mkuu wa Petrobena East Africa, Peter Kumalilwa alisema kampuni yake imejikita katika kushiriki kuendeleza sekta ya kilimo nchini kwa kusambaza mbolea za YARA na pia kutoa elimu na kanuni bora za kilimo ili kukuza uzalishaji mazao nchini. Tumefadhili mradi huu wa kilimo cha mpunga lengo likiwa kutengeneza ajira kwa vijana na pia kukuza uzalishaji wa mazao ili azma ya serikali ya awamu ya tano kufikia uchumi wa kati na viwanda ifikapo 2025 ifikiwe,  alisema Kumalilwa.