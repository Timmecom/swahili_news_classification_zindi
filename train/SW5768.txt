 MABINGWA wa kihistoria Yanga wanatarajiwa kucheza mchezo wa kirafi ki na AS Vita ya DR. Congo katika kilele cha wiki ya wananchi  Kubwa kuliko  Agosti 4, mwaka huu kwenye uwanja wa taifa, Dar es Salaam.Akizungumzia wiki hiyo ya wananchi Makamu Mwenyekiti wa Yanga Fredrick Mwakalebela alisema wataanza rasmi Julai 28 kwa shughuli za kijamii kisha katika sherehe za kilele watacheza mchezo huo maalum kwa ajili ya kuwatambulisha wachezaji wapya waliosajiliwa msimu huu.  Kwa muda mrefu hatujakutana kwa pamoja hivyo tutatumia siku hiyo kukutana na wananchi kwa ajili ya kutambulisha kikosi cha msimu kuelekea kwenye maandalizi ya Ligi Kuu, alisema.Alisema AS Vita imethibitisha kuwasili nchini Agosti 2, mwaka huu wakiwa na watu 37 na mashabiki wao na siku inayofuata watafanya mazoezi kwa maandalizi ya mchezo huo. Katika kujiandaa na mchezo huo, tayari kikosi cha Yanga kiko Morogoro kikijiandaa na msimu mpya. Katika hatua nyingine, Mwakalebela alisema Kampuni ya GSM imeshinda tenda ya kuwa msambazaji wa vifaa vyao vya michezo. Tuliangalia tutanufaika vipi, tukaona GSM imezidi vigezo kuliko wengine, watakuwa ndio wasambazaji wakubwa wa vifaa vya Yanga, nawahimiza wanachama wasinunue jezi feki bali kununua zile zitakazosambazwa nao, alisema.Mbali na hilo, Kaimu Katibu Mkuu Dismas Ten amewaita viongozi mbalimbali wa matawi wa klabu hiyo katika mkutano utakaofanyika Jumatano kwa ajili ya kujadili mambo mbalimbali.  Tunawaalika wenyeviti na makatibu wa matawi kuja katika mkutano na viongozi wa klabu Jumatano ijayo, kujadili masuala mbalimbali.Tunatarajia pia kuwaandalia vitambulisho maalum vya kuwatambua ili kuepukana na watu feki, alisema. Wakati huohuo klabu hiyo imeachana na Kocha wake wa makipa Juma Pondamali na nafasi yake kuchukuliwa na kipa wa zamani wa timu hiyo Manyika Peter atakayeanza kazi hiyo kuanzia msimu huu.