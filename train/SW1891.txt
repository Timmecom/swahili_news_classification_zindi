 NAIBU Waziri wa Ardhi, Nyumba na Maendeleo ya Makazi, Dk Angelina Mabula ametoa mwezi mmoja kwa Halmashauri ya Wilaya ya Mkinga kuhakikisha viwanja 150 vinaingizwa katika mfumo wa malipo ya kodi ya ardhi kwa njia ya kielektroniki.Dk Angelina ametoa agizo hilo alipofanya ziara katika Halmashauri ya Mkinga iliyoko mkoani Tanga kufuatilia utekelezaji wa maagizo aliyoyatoa Machi 2018.Amesema wizara imeamua kuweka mfumo rahisi wa kielektroniki utakaowezesha kutambua na kufuatilia wamiliki wa ardhi, badala ya mfumo wa zamani wa kutumia majalada ambao wakati mwingine huleta ugumu wa kufuatilia.Katika taarifa yake kwa Naibu Waziri wa Ardhi, Nyumba na Maendeleo ya Makazi, Mkuu wa Idara ya Ardhi ambaye pia ni Ofisa Mipango Miji katika halmashauri hiyo, Obed Katonge amesema halmashauri yake ina jumla ya viwanja 784 na kati ya hivyo, viwanja 634 vimeingizwa katika mfumo na 100 havijaingizwa. Natoa mwezi mmoja kuanzia leo(juzi) hadi kufikia mwishoni mwa Februari viwanja vyote viwe vimeingizwa katika mfumo kwa asilimia 100, kwani kwa siku mnaingiza viwanja vingapi mpaka mshindwe kuviingiza katika mfumo?,  amesema.Naibu Waziri alisema hali ya mapato katika halmashauri nyingi hairidhishi na utumiaji mfumo wa malipo ya kodi ya ardhi kwa njia ya kielektroniki mbali na kuwezesha uwepo wa kumbukumbu sahihi za wamiliki wa viwanja, lakini pia utasaidia kukusanya mapato ya serikali katika sekta ya ardhi.Akigeukia suala la utoaji hati za madai kwa wadaiwa wa kodi ya ardhi, Dk Mabula alisema muda wa ulipaji kodi ya ardhi kwa hiyari umeshapita tangu Desemba mwaka jana, hivyo halmashauri hiyo inatakiwa kutoa hati za madai kwa wadaiwa wote na wale watakaokaidi hatua za kuwafikisha katika mabaraza ya ardhi zichukuliwe.Ameiagiza halmashauri hiyo kuhakikisha inaandaa na kutoa hati za madai 200 kwa wadaiwa wa kodi ya ardhi ndani ya wiki moja lengo likiwa kuiwezesha serikali kukusanya mapato kupitia kodi ya ardhi.Katika taarifa yake, Mkuu wa Idara ya Ardhi amesema halmashauri hiyo inadai Sh 47,331,170 kutoka kwa wadaiwa sugu wa mashamba yanayoanzia hekta 20 na kuendelea na wadaiwa hao wapo 15.