 KATIBU Mkuu wa Chama cha Wafanyakazi wa Hotelini, Majumbani, Huduma za Jamii na Ushauri (CHODAWU), Said Wamba, amewataka wadau wa sekta ya utalii katika nchi za Jumuiya ya Afrika Mashariki (EAC) wawe na usawa wa kimaslahi pamoja na sheria bora za kazi kwa wafanyakazi wa sekta hizo, ili kuongeza mapato katika sekta ya utalii.Wamba aliyasema hayo wakati akizungumza katika kongamano la wadau wa utalii kutoka nchi za EAC katika kuangalia namna ambavyo wafanyakazi waliopo katika sekta ya utalii wanaweza kunufaika na sekta hiyo.Alisema kumekuwepo na changamoto zilizofanana katika sekta ya utalii katika nchi zote za jumuiya ambapo wadau hao kwa pamoja wataweza kujadili namna ya kuboresha maslahi ya wafanyakazi katika ubora na staha za kazi kwa nchi hizo.Kongamano hilo lililoandaliwa na Shirika la Kazi Duniani (ILO) kwa kushirikiana na Shirikisho la Vyama vya Wafanyakazi wa Hoteli na Kilimo Duniani (IUF) ni la kwanza katika nchi za jumuiya hiyo katika kuangalia namna ya kuboresha sekta ya utalii kwa nchi hizo, pamoja na kuhakikisha maslahi yanakuwa sawa kwa nchi zote huku wafanyakazi katika sekta hiyo wakinufaika moja kwa moja kupitia sekta ya utalii. Changamoto iliyopo kwa wafanyakazi katika sekta hii ni wengi wao kutokuwa na ujuzi wa kazi zao, hivyo kusababisha kulipwa mishahara duni. Ni wajibu wa wadau katika sekta hiyo kuhakikisha wafanyakazi wanapatiwa mafunzo yatakayoweza kuwajengea mazingira bora na hatimaye kuweza kulipwa mishahara bora,  alisema.Mkurugenzi wa Shirika la Kazi Duniani (ILO) Kanda ya Afrika Mashariki, Wellington Chibebe alisema, lengo la mkutano huo ni kuhakikisha waajiri, wafanyakazi wote kwa ujumla wanapata haki sawa katika nchi za jumuiya ya Afrika Mashariki ili wote kwa pamoja waweze kuwa na sauti moja ya kuboresha sekta ya utalii.Mwenyekiti wa CHODAWU Taifa, Cosmas Chikoti, aliwataka waajiri katika sekta hiyo kuwapa fursa wafanyakazi wake ya kujiendeleza kitaaluma na kusomea lugha zaidi ya Kiswahili na Kingereza, ili kuwezesha kumudu ushindani na kuweza kupata wageni wengi zaidi.