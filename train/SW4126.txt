 WATU wanne wamekufa papo hapo katika ajali iliyohusisha magari mawili yaliyogongana na kulipuka katika eneo la Nyangoye katika Kata ya Hamugembe Manispaa ya Bukoba mkoani Kagera.Kamanda wa Polisi wa Mkoa, Revocatus Malimi amesema ajali hiyo ilitokea juzi saa tatu usiku ikihusisha gari lenye namba za usajili T869CHT aina ya Toyota Hiace iliyokuwa inatoka maeneo ya Hamugembe pamoja na gari la mizigo aina ya Mitsubishi Canter lenye namba za usajili T223 ATK, lililokuwa linatokea Rwamishenye kwenda Mjini Kati.Kamanda Malimi alisema magari hayo yaligongana na kuanguka pembeni mwa barabara na kuanza kuungua, na kusababisha vifo vya watu wanne ambao ni Niece Gerevace (30), dereva wa Hiace mkazi wa Rwamishenye, Prudence Themistocles (30), mkazi wa Rwamishenye, dereva wa bodaboda aliyesababisha ajali ya magari hayo.Wengine ni Peter Ifunya (31) aliyekuwa kondakta wa Hiace mkazi wa Rwamishenye na Dickson Bakuza ambaye alikuwa dereva wa Mitsubishi Canter aliyekuwa amebeba matikiti maji katika gari lake. Tulichokibaini ni kwamba ajali imetokana na uzembe wa madereva ambapo dereva wa Hiace alijaribu kumpita dereva wa pikipiki na baadaye akajikuta amegongana na Canter na magari yao kupinduka pembeni ya barabara na kuanza kuwaka moto,  amesema Kamanda Malimi.Alitoa mwito kwa madereva kuwa makini na eneo hilo na kufanya kazi yao kwa umakini kwani eneo hilo lina mlima na bado lina kona hivyo wanapaswa kuzingatia sheria za barabarani wanapokuwa wanaendesha.Miili ya marehemu imehifadhiwa katika Hospitali ya Rufaa ya Mkoa wa Kagera, na kuna majeruhi wawili ambao wanaendelea kupata matibabu katika hospitali hiyo. Hao ni Amry Mohamed (35) na Joseph Athanazi (30).Mganga Mfawidhi wa hospitali hiyo ya mkoa, Felix Otieno amethibisha kupokea miili ya watu wanne na majeruhi watatu, na kwamba majeruhi wanaendelea kupatiwa matibabu na afya zao zinaendelea vizuri.