 MKUU wa Mkoa wa Mbeya, Albert Chalamila amewataka wakazi mkoani hapa kuitumia kwa manufaa ziara ya Rais John Magufuli ili kuuwezesha mkoa kunufaika nayo.Akizungumza na waandishi wa habari juu ya ziara ya Rais, Chalamila alisema ni wakati kwa wakazi wa mkoani hapa kujitokeza kwa wingi katika maeneo atakayopita Rais Magufuli huku pia akihadharisha watu kutotumia fursa hiyo kuonesha mabango yenye maneno ya uchonganishi yanayoweza kuvuruga amani ya mkoa.Alisema serikali mkoani hapa haijakataza kuonesha mabango ya kero za wananchi kwa Rais, lakini ni muhimu ujumbe wa kwenye mabango ubebe ukweli wenye lengo la kuujenga mkoa na si uchonganishi. Hatujakataza mabango hata kidogo, tunachosisitiza sisi ni watu waje na mabango yenye hoja za kweli. Wananchi wa Mbeya waitumie ziara ya Rais kuufanya Mkoa uneemeke kwa matunda mazuri baada ya ujio wake na si kuibua vilio baada ya ziara hiyo.  Niwasihi pia wananchi tushikamane kwa pamoja katika ziara hii tangu Rais atakapowasili mkoani kwetu.Tujitokeze kwa wingi kila atakakopita na pia kule atakakofanya mikutano pamoja na shughuli nyingine zilizopangwa,  alisisitiza Chalamila. Akizungumzia ratiba ya ziara ya Rais Magufuli ambaye aliwasili jana katika Uwanja wa Ndege wa Kimataifa wa Songwe, Chalamila alisema leo, pamoja na mambo mengine, Rais atafanya mkutano wa hadhara katika viwanja vya CCM maarufu kama Rwanda Nzovwe jijini hapa.Alisema kesho ataendelea na ziara katika Wilaya ya Rungwe na Kyela ambapo atasalimiana na wananchi katika miji ya Kiwira, Tukuyu na kufungua Kiwanda cha Maparachichi, kuweka mawe ya msingi katika majengo mbalimbali mapya ikiwemo mabweni katika Chuo cha Ualimu Mpuguso wilayani Rungwe na kisha atakwenda wilayani Kyela ambako atazindua barabara ya Lami ya Kikusya-Matema na kufanya mkutano wa hadhara katika Viwanja vya John Mwakangale wilayani humo.Alisema keshokutwa, Rais Magufuli atakuwa katika Viwanja vya Sokoine jijini hapa katika ibada ya kumsimika Askofu Mkuu wa Jimbo Katoliki Mbeya, Julius Nyaisonga ambapo alitoa wito kwa watakaohudhuria sherehe hizo kuingia uwanjani kabla ya saa nne asubuhi na kwamba kila atakayeingia uwanjani humo atakaguliwa kwa ajili ya usalama.