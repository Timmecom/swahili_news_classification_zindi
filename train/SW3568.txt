 NYOTA wa zamani wa Yanga, Sunday Manara, Makumbi Juma, Abeid Mziba na Mohammed Hussein  Mmachinga  juzi walikuwa kivutio katika kampeni za mgombea uenyekiti wa klabu ya Yanga, Dk Mshindo Msolla.Mkutano huo ulifanyika Manzese, Dar es Salaam na uliandaliwa na matawi ya Yanga Kanda ya Kinondoni. Wanachama waliofika kwenye mkutano huo waliripuka kwa shangwe baada ya Mwenyekiti wa Matawi ya Yanga Kanda ya Kinondoni, Shaaban Bakari kutamka uwepo wa nyota hao. Tunao Sunday Manara, Abeid Mziba, Mohammed Hussein, Shaaban Katwila, Makumbi Juma na Ramadhan Kampira hebu njooni hapa mbele,  alitamka Mwenyekiti huyo wakati akiwatambulisha wachezaji hao.Akizungumza katika mkutano huo, Manara alisema wachezaji wa zamani wana imani kubwa na Dk Msolla na kwamba ni jukumu la wanachama wa Yanga kumpigia kura Jumapili katika Uchaguzi Mkuu wa klabu.Alisema amesikia sera zake na kwa namna alivyoiona Yanga ni wakati sahihi wa kupata viongozi wa aina ya Dk Msolla na kueleza ni mtu sahihi kwa wakati huu kuiongoza Yanga. Kwa upande wake Mziba, alisema wanachama wa Yanga wasifanye makosa Jumapili wapige kura kwa kiongozi anayeujua mpira vizuri.  Tumesikia sera za wagombea mbalimbali, naamini wapo wagombea wazuri wamejitokeza tuwaunge mkono,  alisema Mziba.Akizungumza katika mkutano huo, Dk Msolla alisema ana uzoefu wa miaka 40 katika maeneo mbalimbali ya mpira wa miguu hivyo wampe ridhaa aiongoze Yanga. Dk Msolla ambaye kwa sasa anafanya kazi kampuni ya masuala ya mbolea ya OCP ya Morocco, alisema mambo muhimu atakayoyapa kipaumbele ni kujenga umoja ndani ya klabu, kuendeleza mchakato wa mabadiliko ya katiba katika mfumo wa uendeshaji wa klabu.Mambo mengine ni kuendeleza miradi iliyopo na kuanzisha mipya, kuweka misingi ya utawala bora na kuweka misingi ya klabu kuwa na timu bora. Mkutano huo pia ulihudhuriwa na wagombea wa nafasi ya Makamu Mwenyekiti, Fredrick Mwakalebela, Stanley Kevela na wagombea zaidi ya 10 wa nafasi za ujumbe.