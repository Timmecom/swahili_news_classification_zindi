 WAZIRI wa Viwanda na Biashara, Innocent Bashungwa amesema hatowavumilia watumishi wa taasisi zilizo chini ya wizara hiyo watakaokwamisha wafanyabiashara na wawekezaji wenye viwanda na kuwahimiza watumishi hao kuwa wawezeshaji.Aidha, amesisitiza haja ya kuja na sera maalumu itakayounganisha sekta za kilimo, biashara na viwanda.Bashungwa aliyasema hayo wakati wa kufungua siku ya pili ya kikao kazi kilichowakutanisha viongozi kutoka taasisi zote zilizo chini ya wizara hiyo. Lazima tubadili mtazamo katika kutoa huduma. Tunatakiwa kuwa wawezeshaji na sio wakwamishaji. Nikisikia mtumishi anashindwa kuwasaidia wafanyabiashara na wenye viwanda, hatutaelewana, tunataka tuwe mfano kwa wizara nyingine, alisema.Bashungwa aliongeza:  kama taasisi yako ni ya udhibiti tekeleza wajibu wako kulingana na taratibu na sheria, lakini udhibiti huo usiwe ule wa kuvuka mipaka wenye lengo la kukwamisha. Alisema wizara hiyo ni muhimu katika kufanikisha taifa kufikia uchumi wa viwanda, hivyo taasisi za usimamizi na udhibiti zilizopo nchini ya Wizara ya Viwanda na Biashara, zinapaswa kutimiza majukumu yake kwa lengo la kumsaidia mwekezaji au mfanyabiashara. Azma si kudhibiti kwa kupitiliza, tunataka tumsadie mfanyabishara au mwenye kiwanda hatua zipi anapaswa kuzifuata. Tunapaswa kusimamia na kuratibu maendeleo ya viwanda na biashara,  alibainisha.Bashungwa alisema moja ya changamoto aliyoibaini kwamba taasisi zote zilizopo kwenye wizara hiyo kukosa muunganiko na kusababisha kila taasisi kutekeleza majukumu kivyake.Kadhalika, alisema tozo 54 zilizopendekezwa kuondolewa kupitia bajeti kuu ya serikali iliyowasilishwa Alhamisi bungeni, Dodoma ni sehemu ya utekelezaji wa mpango kazi wa kuboresha mazingira ya biashara na uwekezaji nchini. Ni mshukuru Mheshimiwa Rais John Magufuli, kwani mkutano wake na wafanyabiashara wakubwa umenipa mwanga kufahamu maeneo mengi ninayopaswa kuanza nayo,  alisema.Aliongeza:   Mkutano wa Rais John Magufuli na wafanyabiashara umetupa mwanga. Hivyo hatupaswi kuwa na mipango ya kushtukiza. Tumeanza na mkakati kwa wizara kushirikiana na Wizara ya Kilimo, kupitia bodi ya mazao mchanganyiko, kutafuta masoko hususani kwenye mazao ya kimkakati ya pamba, kahawa na korosho.Alisema hatua nyingine ni kuangalia fursa ya masoko zilizopo kwenye jumuiya mbalimbali za kikanda ambazo Tanzania ni mwnachama wa Afrika Mashariki (EAC) pamoja na kuboresha mazingira ya ufanyaji biashara kimataifa.Akizungumzia siku ya kwanza kwa kikao kazi hicho, Bashungwa alisema wameona haja ya kuja na sera ambayo itasaidia kufunganisha sekta ya kilimo na sekta ya biashara na viwanda ikiwa ni njia ya kuwapeleka watanzania katika uchumi wa kati kupitia viwanda. Tumeoana sera, sheria na kanuni zetu haziendani na ari ya sasa, hivyo tumeona kuna haja ya kufanya mabadiliko ya haraka ya sera itakayofungamanisha sekta ya kilimo na biashara na viwanda,  alisema.Kaimu Ofisa Mtendaji Mkuu wa Wakala wa Usajili wa Biashara Tanzania (BRELA), Emannuel Kakwezi, alisema wakala huo unaendelea kutimiza majukumu yake katika kusajili na kurasimisha na kusaidia uanzishwaji wa biashara mpya nchini. Kuhusu wafanyabiasha wanaotaka kusajili kampuni kuwa na kitambulisho cha taifa ambapo alisisitiza lengo ni kutaka wamiliki wake au wanahisa watambulike.Kakwezi alisema BRELA imeanzisha dirisha maalum kuwasaidia wanaotaka kusajili kampuni ambao hawana vitambulisho vya taifa katika mikoa na wilaya  Wafanyabiasha hao watapatiwa namba ya kitambulisho ambayo itawawezesha kupitia mfumo wetu, kusajili kampuni bila ya kuwa na kitambulisho kamili,  alisema.Mwenyekiti wa Bodi ya Tume ya Taifa ya Ushindani, Profesa Humphrey Moshi, alisema wamejipanga kufanya ukaguzi wa saa 24 kwa mizigo yote inayoingia nchini ili kuongeza kasi ya utoaji huduma na kurahisisha mazingira ya ufanyaji biashara. Tume itatimiza majukumu yake ya kulinda afya za watumiaji bidhaa pamoja na kuweka mazingira sahihi ya ufanyaji biashara nchini. 