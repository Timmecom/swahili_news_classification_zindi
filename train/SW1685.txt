 JUMLA ya makontena 34 yenye seti za meza na viti 22,000 vimewasili bandarini Zanzibar na vinatarajiwa kuanza kusambazwa katika shule za Unguja na Pemba.Mwenyekiti wa kamati ya madawati kitaifa, Waziri Haroun Ali Suleiman amesema madawati hayo yamewasili kutoka China ambapo yametengenezwa na Kampuni ya Guangzhou Everprety Furniture Limited.Amesema kamati hiyo ilipewa jukumu la kuchangisha wadau mbalimbali madawati kwa ajili ya matumizi ya shule za Unguja na Pemba ambazo zinakabiliwa na tatizo hilo.Amesema jumla ya Sh bilioni 3.8 zimetumika kwa ajili ya kutengeneza samani hizo ambapo kabla kumefanya wanafunzi wengi kusoma sakafuni.Tumepokea shehena ya makontena yenye seti za samani ikiwemo madawati kwa ajili ya wanafunzi wa shule za msingi na sekondari ambao wanakabiliwa na tatizo hilo kiasi cha kusoma na kukaa chini,amesema.Amesema kiasi hicho cha madawati kwa kiasi kikubwa kitapunguza tatizo hilo ambalo limeongezeka kutokana na serikali kutangaza elimu ya maandalizi kuwa ya lazima.Alifahamisha kwamba hiyo ni awamu ya kwanza ya madawati, ambapo awamu ya pili inatarajiwa kuwasili nchini mwezi ujao.Mapema Makamu Mwenyekiti wa kamati hiyo ambaye ni Waziri wa Elimu na Mafunzo ya Amali, Riziki Pembe Juma alisema wizara itahakikisha madawati hayo yanatunzwa huku walimu wakuu wote wakitakiwa kuwa wasimamizi wakuu.Alisema juhudi zaidi zinahitajika katika kutafuta madawati ambapo upo upungufu wa madawati 17,950.Licha ya kupata kiwango kikubwa cha madawati bado tunakabiliwa na uhaba wa madawati yapatayo 17,950 kwa shule za Unguja na Pemba, amesema.Mwaka 2017 Rais wa Zanzibar, Dk Ali Mohamed Shein aliunda kamati ya watu 11 wakiwemo wafanyabiashara wakubwa kwa ajili ya kulipatia ufumbuzi tatizo la uhaba wa madawati kwa shule za Unguja na Pemba.