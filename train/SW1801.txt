 NAIBU Waziri wa Nishati, Subira Mgalu aliamsha shangwe za wananchi wa Kijiji cha Chiboli wilayani Chamwino, mkoani Dodoma baada ya kuwasha umeme katika kijiji hicho. Naibu Waziri huyo, aliwasha umeme katika zahanati ya kijiji hicho pamoja na kisima cha maji ambapo kijiji hicho kimepata umeme kupitia mradi wa Backbone Transmission Investment Project (BTIP) (kv 400) ambao umesambaza umeme katika vijiji 121 vinavyopitiwa na mradi kutoka Iringa hadi Shinyanga.Akizungumza na wananchi wa eneo hilo, Mgalu alisema kuwashwa kwa umeme katika kijiji hicho ni muendelezo wa utekelezaji wa azma ya serikali ya awamu ya tano kufikisha umeme katika vijiji vyote nchini. Alisema, Serikali ya Awamu ya Tano ilipoingia madarakani mwaka 2015 kulikuwa vijiji takribani 2,018 vyenye umeme na kuanzia Januari 2016, vijiji vipya vilivyoongezeka ni takribani 5,000 hivyo hadi sasa vijiji 7,290 vina umeme kati ya Vijiji 12,268. Kuhusu usambazaji umeme katika maeneo ambayo hayajapata umeme ingawa yamepitiwa na miundombinu alisema kuwa, kuna mradi wa ujazilizi, mzunguko wa pili unaolenga kuongeza wigo wa kuunganisha umeme katika vitongoji mbalimbali na Dodoma ni moja kati ya mikoa 9 itakayoguswa na mradi huo. Naibu Waziri pia amesisitiza wananchi kutumia vifaa vya Umeme Tayari (UMETA) ambavyo vitawawezesha kuondokana na gharama za wiring na kuwezesha kuunga wateja wengi katika mradi huo wa BTIP. Kwa upande wake, Mbunge wa Jimbo la Mtera, Lusinde (CCM) alishukuru serikali kwa kupeleka umeme katika kijiji hicho, hata hivyo aliomba umeme huo ufike katika maeneo muhimu kama vile shamba la umwagiliaji, nyumba za ibada, na vitongoji vya kijiji hicho.Aidha, aliipongeza serikali kwa kufanya kazi bila ubaguzi kwani idadi ya watu katika Kijiji hicho si kubwa ukiliganisha na vijiji vingine lakini serikali haikungalia idadi ya watu ili kufikisha umeme katika Kijiji hicho wala hadhi ya nyumba. Meneja wa Tanesco Wilaya ya Chamwino, Baltazary Massawe alisema wilaya ya Chamwino in jumla ya vijiji 107 kati ya hivyo, vijiji 33 vimewekewa umeme kupitia miradi mbalimbali iliyopita kijijini hapo.Alisema vijiji vitakavyokidhi na umeme kupitia REA awamu ya tatu mzunguko wa kwanza kwa wilaya ya Chamwino ni vijiji 32 na vijiji 11 kupitia mradi wa BTIP. Aidha wilaya ya Chamwino inahudumia sehemu ya jimbo la Dodoma katika kata ya Kikombo ambapo vijiji viwili vitanufaika kwa REA awamu ya tatu mzunguko wa kwanza na kujumuisha vijiji kuwa 45 kwa miradi inayoendelea kwenye wilaya ya Chamwino.Massawe alisema baada ya miradi hiyo kukamilika vijiji 82 kwa wilaya ya Chamwino vitakuwa vimenufaika na umeme.Alisema miradi ya umeme itawanufaisha wananchi katika mambo mbalimbali ikiwemo kusaidia watoto na walimu katika shughuli za kielimu hasa kwa kusoma na kutumia vifaa vya Tehama.Pia upatikanaji wa maji kwa urahisi kwa kuwa nishati itasaidia kuyavuta kirahisi kutoka kwenye chanzo. Aidha huduma za afya zitaboreka kwani itasaidia kurahisisha mambo mengi ambayo yalikuwa hatafanyiki kwa kukosa huduma ya nishati ya umeme na kuamsha shughuli za kiuchumi.