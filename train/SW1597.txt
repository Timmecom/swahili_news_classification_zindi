 MAMLAKA ya Usafiri wa Anga Tanzania (TCAA) imesema haikusudii kuiondoa Kampuni ya Fastjet kufanya kazi zake nchini, badala yake inatakiwa kufuata masharti ya sheria za uendeshaji wa shughuli za usafiri wa anga ili kuepusha madhara, ikiwamo ajali.Kuhusu Mwenyekiti Mtendaji wa Fastjet, Lawrence Masha kujichagua kuwa Meneja Uwajibikaji, imeelezwa kuwa, kwa mujibu wa sheria, Meneja Uwajibikaji anapaswa kuwa na utaalamu wa masuala ya ndege na matengenezo.Hayo yalibainishwa na Mkurugenzi Mkuu wa TCAA, Hamza Johari, Dar es Salaam jana kutokana na kusambaa kwa taarifa kwenye mitandao ya kijamii kuwa mamlaka hiyo inalenga kuwaondoa Fastjet na kuipendelea ATCL.Taarifa hizo zilisambazwa kwenye mtandao wa Jamii Forums, pamoja na mazungumzo ya Mwenyekiti huyo Mtendaji wa Kampuni ya Fastjet, Masha kupitia kipindi cha Amka na BBC cha Shirika la Utangazaji la Uingereza. Johari alisema TCAA haiipendelei Kampuni ya Ndege Tanzania (ATCL) na kuionya Fastjet kuwa isipokuwa makini katika kipindi hiki cha notisi ya siku 28, itakufa endapo hawatafanyia kazi upungufu wao. Aidha, imekiri kupokea barua pepe kutoka kwenye Kampuni ya Fastjet kuomba kuleta ndege mbili zenye usajili wa Afrika Kusini, andiko kuhusu uwezo wao kifedha kufanya biashara hiyo na barua ya kumtaja Meneja Uwajibikaji.Johari alisema wanataka kila shirika la ndege kufanya kazi zake kwa mujibu wa sheria na kwamba hawana lengo la kuua mashirika hayo, kwa sababu wanataka ushindani wa kibiashara. Alieleza kuwa kazi ya kurusha ndege angani ikiwa na abiria ni hatarishi, hivyo ili kuhakikisha usalama wa abiria kuruka na kufika salama, inahitaji fedha pamoja na meneja uwajibikaji ambaye ana uelewa wa uendeshaji wa ndege, matengenezo na uzoefu wa menejimenti.Alisema Desemba 2008 iliifungia ATCL mpaka Januari 6, 2009 ndio ilikamilisha taratibu za kisheria na kuruhusiwa kuendelea na biashara hiyo, hivyo kitendo wanachokifanya ni kwa sababu sheria imewapa mamlaka hayo. Mkurugenzi huyo alisema Desemba 17, mwaka huu walitoa taarifa kwamba Fastjet imepoteza sifa kwa mujibu wa sheria pamoja na mabadiliko baada ya Waingereza kujitoa kuwekeza fedha katika kampuni hiyo.Alifafanua kuwa baada ya kuuzwa kwa hisa na wazawa kuchukua kampuni hiyo, kwa mujibu wa sheria inawataka ndani ya siku 14 kueleza kilichojiri ikiwemo uwezo wa kifedha kwa sasa, kumtaja Meneja Uwajibikaji baada ya aliyekuwepo kujitoa.  Fastjet mpaka sasa bado inadaiwa na mamlaka hii Dola za Marekani 156,000, Mamlaka ya Viwanja vya Ndege (TAA) inawadai shilingi bilioni 2.1, Kampuni ya Swissport inadai shilingi bilioni 2.1, Kampuni ya EYACO ya Mwanza inadai shilingi bilioni 1.1 na Kampuni ya Maendeleo ya Uwanja wa Ndege Kilimanjaro (KADCO) inadai shilingi milioni 286.Kwa mujibu wa kifungu cha 10 (1) (cha sheria ya mamlaka ya anga) kinaelekeza kwamba madeni yote yanayodaiwa kwa shirika yalipwe ndipo usajili ufutwe,  alisisitiza. Johari alieleza baada ya kutoa notisi hiyo, Fastjet iliwalipa TCAA Sh milioni 760 na Dola za Marekani 54,000 huku watoa huduma wengine wakiwa wanawadai, na kwamba ni matakwa ya sheria kulipa madeni hayo hivyo walizuia ndege zao ambazo zilitakiwa kurudishwa kwa mtu aliyezikodisha ili kufidia madeni.Kwa mujibu wake, hawakuizuia Fastjet kuingiza ndege nchini kwa sababu wanachotaka ni ushindani kwenye mashirika ya ndege na kwamba hivi karibuni kampuni hiyo ilitangaza kuleta ndege mbili aina ya Boeing 737- 500. Alisema katika maelezo yao wameeleza kuwa wataleta ndege hizo na mojawapo ni ile waliyoizuia kufanya kazi zake, pia waliandika maelezo ya fedha za kuendesha biashara kwa mujibu wa kifungu cha 25 (1) cha udhibiti uchumi cha Sheria ya Mamlaka ya Usimamizi wa Anga, na kupeleka barua ya kumchagua Masha kuwa Meneja Uwajibikaji.Akijibu maswali ya waandishi wa habari kuhusu Masha kujichagua kuwa Meneja Uwajibikaji, Johari alisema kwa mujibu wa sheria, Meneja Uwajibikaji anapaswa kuwa na utaalamu wa masuala ya ndege na matengenezo na kwamba watapitia maelezo yake kuona kama anastahili au la. Pia alisema watapitia andiko kuhusu masuala ya fedha na kama hawatakidhi vigezo vyote vya kisheria hawatawasaidia kwa sababu wanaweza kusababisha ajali.Alisisitiza kuwa kabla ya mzawa kuchukua kampuni hiyo alishauriwa ni vitu gani anatakiwa kufanya na serikali inamsaidia mwekezaji kwa kumtaka afuate sheria na taratibu zilizowekwa. Kwa upande wake, Mkurugenzi Mtendaji wa Taasisi ya Sekta Binafsi Tanzania (TPSF), Godfrey Simbeye alisema TCAA inafanya kazi zake kwa mujibu wa sheria, na sio lengo la kuondoa kampuni binafsi kufanya kazi hizo. Simbeye alisema mwaka 2015 sekta binafsi walivyokutana na Rais John Magufuli moja ya maelekezo aliyoyatoa ni sekta binafsi kuwekeza kwa wingi kwa kufuata sheria na kulipa kodi. Aliongeza kuwa ni lazima wawekezaji wazawa kufuata sheria kwa sababu hakuna nchi inayofanya uwekezaji bila kufuata sheria. Jana, vyombo vya habari hasa magazeti yalimkariri Masha mwenye asilimia 68 ya hisa za Fastjet Tanzania, akiiomba TCAA imruhusu kuingiza ndege kisha kulipa madeni baada ya kufanya biashara. Alisema madeni hayo aliyakuta baada ya kununua hisa za kampuni hiyo ya usafiri wa anga.