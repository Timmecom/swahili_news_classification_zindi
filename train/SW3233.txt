 MAMLAKA ya Dawa na Vifaa Tiba (TMDA) imebaini kuwapo dawa bandia sokoni yenye jina la gentrisone 10g cream ikisambazwa nchini huku ikiwa haina viambato hai vyenye majina ya kitaalamu.Kutokana na hali hiyo, mamlaka hiyo imechukua hatua ya kuondoa kwenye soko chupa 4,188 za dawa hiyo katika mikoa ya Mwanza, Dar es Salaam, Dodoma, Tabora, Arusha na Mtwara.Taarifa iliyotolewa jana na Kaimu Mkurugenzi wa TMDA, Adam Fimbo, ilieleza kuwa dawa hiyo inaonesha katika lebo yake kuwa imetengenezwa na kiwanda chenye jina Shin la Poong Pharm Co. Ltd. kilichopo Jamhuri ya Korea na kusambazwa hapa nchini na kampuni yenye jina la K & C Trading Co. Ltd ya Dar es Salaam.Alisema dawa hiyo bandia ina lebo namba ya toleo (GNTRO X030) iliyotengenezwa Aprili 21, mwaka huu na muda wa matumizi ukisomeka kumalizika Aprili 20, 2022 na namba ya usajili TANOO.368DO7C SHI.Fimbo alisema dawa hiyo imefanana kwa kiasi kikubwa na dawa halisi, lakini tofauti yake ipo kwenye namba ya toleo na kwamba mtengenezaji amethibitisha hajawahi kutengeneza toleo namba GNTRO X030 lililoko kwenye soko la Tanzania.  Uchunguzi uliofanyika kwenye maabara ya TMDA umethibitisha kuwa dawa hiyo bandia haina viambato hai vyenye majina ya kitaalamu ya Betamethasone diproprionate 0.64mg, clotrimazole 10mg na Gentamycin Sulfate 1mg ambavyo kwa kawaida viko kwenye dawa halisi iliyosajiliwa na TMDA na haina harufu ya dawa,  alisema.Alisema ukaguzi wa dawa hiyo ulifanywa kwa kushirikiana na Jeshi la Polisi na watuhumiwa mbalimbali wamekamatwa akiwamo mwendesha pikipiki mmoja aliyekuwa akisambaza kwenye maduka binafsi ya rejareja. Aliwataka wananchi ambao wamenunua dawa hiyo kutoka kwenye maduka ya dawa kuangalia kwenye lebo na ikiwa wataona namba ya toleo ni GNTRO X030 kwenye kasha la dawa warudishe waliponunua na kutoa taarifa mamlaka husika.Aidha, aliwataka wauzaji wa jumla ambao wana dawa hiyo kwenye stoo au maghala yao kuacha kuisambaza na wawasiliane na TMDA ili kupewa utaratibu wa wapi pa kuzipeleka.