 RAIS John Magufuli ameishukuru China kwa kuipatia Tanzania misaada ambayo haiambatani na masharti.Pia, amemshukuru Balozi wa China hapa nchini, Wang Ke na kumuomba apeleke shukrani za Tanzania kwa Rais wa China, Xi Jinping kwa misaada ambayo China imekuwa ikiitoa kwa Tanzania, ikiwemo ujenzi wa maktaba hiyo na Chuo cha VETA kitakachojengwa mkoani Kagera.Alisema hayo jana alipofungua maktaba kubwa na ya kisasa ya Chuo Kikuu cha Dar es Salaam, iliyojengwa katika Kampasi ya Mlimani. Rais Magufuli alisema urafiki wa China na Tanzania, ulioasisiwa na Baba wa Taifa, Mwalimu Julius Nyerere na Mwenyekiti, Mao Zedong umeendelea kuleta manufaa makubwa.Alisisitiza kwamba serikali ya awamu ya tano, itauendeleza na kuukuza uhusiano na ushirikiano huu mzuri.  Jambo la kufurahisha ni kwamba misaada yao China haiambatani na masharti.Wenyewe wakiamua kukupa wanakupa, walitujengea Reli ya Tazara na Kiwanda cha Urafiki na pia wametusaidia katika maeneo mengine ya maendeleo,  alisema Rais Magufuli na kumhakikishia Balozi Wang kuwa serikali itahakikisha kila msaada unaotolewa, unatumiwa vizuri.Aidha, Magufuli alimpongeza Rais mstaafu wa Awamu ya Nne, Jakaya Kikwete na Makamu Mkuu wa Chuo Kikuu cha Dar es Salaam mstaafu, Prof. Rwekaza Mukandala kwa kuandaa mpango wa ujenzi wa maktaba hiyo.Pia, alipongeza jumuiya ya Chuo Kikuu cha Dar es Salaam kwa kupata maktaba ambayo itawasaidia kuongeza kiwango cha ubora wa elimu. Alitaka wana jumuiya ya Chuo Kikuu cha Dar es Salaam, kuhakikisha maktaba hiyo inatunzwa vizuri. Alitoa mwito kwa Watanzania kujifunza lugha ya Kichina katika jengo mojawapo la maktaba hiyo, litakalokuwa likifundisha lugha hiyo, kwa kuwa kuna manufaa makubwa kwa Watanzania kujifunza lugha hiyo.