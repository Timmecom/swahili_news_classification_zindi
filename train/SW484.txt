 KAMISHNA Msaidizi wa Ardhi kutoka Wizara ya Ardhi, Nyumba na Maendeleo ya Makazi, Mathew Nhonge ameieleza Mahakama ya Wilaya ya Ilala kuwa Mkurugenzi wa Kampuni ya Kiluwa Steel Group na Kiluwa Free Processing Zone, Mohamed Kiluwa (50) alipata kihalali hati 70 za viwanja.Aidha, alidai kuwa mshitakiwa huyo anayedaiwa kutoa rushwa ya Sh milioni 90 kwa Waziri wa Ardhi, Nyumba na Maendeleo ya Makazi, William Lukuvi, alipata hati hizo kihalali na kwamba hakuwahi kumshawishi kwa kutoa rushwa ili kusaidia upatikanaji wa hati hizo. Nhonge ambaye ni shahidi wa nne wa upande wa mashitaka, alidai hayo jana mbele ya Hakimu Mkazi, Samweli Obas.Akiongozwa na Wakili wa Serikali kutoka Taasisi ya Kuzuia na Kupambana na Rushwa (Takukuru), Maghela Ndimbo, shahidi huyo alidai kuwa Kampuni ya Kiluwa iliomba kumiliki ardhi maeneo ya Kikongo Kibaha na kwamba ilipewa hati 73 za viwanja ili azisaini. Alidai katika hati hizo, tatu hazikusainiwa na Msajili wa hati, kwa sababu ya mapungufu yaliyokuwepo. Baada ya hati hizo kusainiwa, Julai 13, mwaka huu nilipigiwa simu na Waziri Lukuvi akanieleza kuwa nimfahamishe Kiluwa kwamba aende ofisini kwake akiwa na hati zake,  alidai Nhonge. Alidai kwa kuongeza kuwa,  nilifikisha ujumbe kwa Shabani na Kiluwa aliupata, Julai 16 mwaka huu Kiluwa alienda ofisini kwa Waziri ambaye aliagiza hati hizo ziongezewe masharti hasa kwa ajili ya uwekezaji wa viwanda. Shahidi huyo alidai alifahamu kama mshitakiwa huyo alifika kwa Waziri Lukuvi, baada ya kukutana naye mapokezi ya kwenda ofisini kwa waziri kati ya saa nne mpaka saa sita. Pia, alidai hakufahamu kilichoendelea baada ya maongezi yao, isipokuwa alisikia kwa watumishi wa wizara kuwa Kiluwa amekamatwa kwa rushwa. Alidai kutokana na suala la rushwa lililomkabili Kiluwa, hati zote alizosajiliwa zilifutwa katika usajili chini ya Kifungu Namba 178 cha Sheria ya Ardhi Namba Nne.