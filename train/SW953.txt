 AGIZO la Rais John Magufuli la kutaka kila kijiji kupata umeme, limeungwa mkono na Mtanzania anayeishi nchini Poland, Julius Zellah, ambaye amejitolea kuzalisha nishati ya umeme katika eneo la Ilungu, Mbeya Vijijini.Kampuni ya Mtanzania huyo, ya Texpol Development Company (TDC) Limited, kwa kushirikiana na Light for Africa ya Poland ambayo ni taasisi ya Diaspora wa Tanzania nchini humo, zimechukua hatua ya kusaidia wananchi waishio katika vijiji vya eneo hilo kuwa na umeme, unaotokana na maporomoko ya maji kwenye mito mikubwa na milima.Akizungumza kutoka Poland, Zellah ambaye ni mlezi wa mradi huo, anasema wamepania kumsaidia Rais Magufuli na Waziri wa Nishati, Dk Merdad Kalemani. Anampongeza Rais Magufuli, kwa hatua anazochukua za kuhakikisha wananchi wanyonge na wenye kipato cha chini, wanapata umeme ili uwasaidie kurahisisha huduma za jamii, ikiwemo zahanati na shule na kwa ajili ya uzalishaji mali, kama viwanda vidogo. Zellah anamuomba Dk Kalemani kutembelea Ilungu, kukagua mradi ulipoishia na kumalizia vijiji vilivyobaki ili wananchi wapate nishati hiyo waliyoisubiri tangu uhuru. Anasema ni faraja kubwa kwa Serikali kuona wananchi hao wanatoka kwenye giza na kupata mwanga.Zellah amewajengea bure chanzo cha umeme wananchi wa vijiji 10 vya Kata ya Ilungu katika Wilaya ya Mbeya Vijijini, bila kutumia fedha za serikali. Anasema huo ni mchango wake kwa serikali ambayo imepania kujenga viwanda. Vijiji vilivyopata umeme ni Ifupa, Shango, Itiwa, Mwela, Mashese, Ngole, Nzumba, Isyonje, Nyalwela A na Nyalwela B.Katika mradi huo, ameweza kupeleka umeme na maji katika Shule ya Sekondari ya Serikali ya Ilungu, shule sita za msingi na zahanati tano. Umeme huo umepelekwa pia kwenye nyumba zote za wafanyakazi wa taasisi za serikali katika kata hiyo. Kata ya Ilungu haifikiki kwa urahisi kwa sababu iko milimani, karibu meta 2,800 kutoka usawa wa bahari.Usafiri huwa ni mgumu maradufu wakati wa kipindi cha mvua. Kata hiyo ya Ilungu iko umbali wa kilometa 52 kutoka Mbeya mjini. Ipo katika barabara inayounganisha miji ya Mbeya na Njombe na inapakana na Kata za Kitulo, Makete, Igurusi, Igoma na Irambo. Kazi ya kujenga miundombinu hiyo ya umeme,ilianza mwaka 2013 baada ya wakazi wa Kijiji cha Ifupa kumsomea risala ndefu Zellah ya kukosa umeme, ulioahidiwa na Shirika la Umeme nchini (Tanesco) zaidi ya miaka 10.Mtanzania huyo aliwasihi wananchi wa kata yote ya Ilungu wasiilaumu serikali kutokana na kuwa na majuku mengi, bali wampe baraka zao aweze kuwajengea miundombinu ya kuzalisha umeme; na washirikiane naye katika kazi hiyo ngumu na yenye gharama kubwa. Hadi mwaka 2018, mradi huo ulikuwa umekamailika kwa asilimia karibu 90 na wananchi zaidi ya 16,000 wamenufaika na umeme huo.Gharama za ujenzi wa kazi hiyo hadi sasa ni takribani Sh bilioni 6.8 na utakapokamilika, itakuwa Sh bilioni 7.4. Zellah na kampuni yake ya Texpol, alikubaliana na Wakala wa Umeme Vijijini (Rea) kuwa mradi wa Ilungu utakapopatikana fedha ya serikali itaenda kuokoa maeneo mengine ya mkoani Mbeya. Baadaye ilipopatikana pesa ya serikali, Rea walitumia fursa hiyo kusambaza umeme katika Wilaya ya Chunya, kitu ambacho ni faida kubwa kwa Serikali ya Tanzania.Baada ya kumaliza usambazaji umeme, Zellah alianza jitahada za kujenga umeme wa maji kwa kutumia maporomoko ya Mto Ishinga, nje kidogo ya Kijiji cha Mwela. Ili kufanikisha kazi hiyo, kampuni hiyo ya Texpol ikishirikiana na taasisi ya Light for Africa Foundation kutoka Poland, inayounga mkono mradi huo, walianza kutafuta vyanzo vya fedha kutoka taasisi za fedha Poland.Walilenga kukamilisha umeme kwenye maeneo mengine ya vijiji vya Kata ya Ilungu na uliobaki kuunganisha kwenye mkongo wa taifa. Vijiji vilivyobaki kuunganishwa ni Nyalwela C, Nkumburu na Mabande, vyenye watu zaidi ya 6,000. Taasisi ya Light for Africa Foundation ikiongozwa na Alicja Bajowska (Mama Waka Waka) kutoka Poland, wamesaidia miradi kadhaa ya jamii katika Wilaya ya Mbeya Vijijini, ikiwemo kupeleka majiko ya kisasa, viti na meza 200.Vingine ni vitanda 123 vya chuma kwa mabweni ya wasichana wa Shule ya Sekondari ya Serikali ya Ilungu, ambako kwa muda mrefu wanafunzi walikuwa wanalala sakafuni na kusababisha waugue kila mara. Pia, taasisi hiyo imepeleka vifaa vya afya 500 (mama kit) vya kisasa vya kusaidia akina mama wakati wa kujifungua. Mwaka juzi Balozi wa Poland nchini Tanzania, Dk Ewelina Lubieniecka alimkabidhi vifaa hivyo Mganga Mkuu wa Wilaya ya Mbeya Vijijini. Miundombinu ya usambazaji wa umeme ni sehemu ya kuendeleza mradi wa umeme wa maji wa karibu megawati 6.5 katika Kata ya Ilungu, uliobuniwa na kampuni ya Texpol Development Company (TDC) Limited, ikisaidiwa na Light for Africa.Lengo la kuendeleza mradi wa nguvu ya maji ni kuwezesha wananchi wa Kata Ilungu, kupata umeme wa gharama nafuu ili waanzishe viwanda vidogo kama vile useremala, kusaga nafaka, kuchomelea milango na madirisha, kutunza vyakula na kuendesha kwa ufanisi shule na vituo vya afya. Umeme wa maji utasaidia pia kurudisha gharama kubwa, zilizotumika kujenga miundomninu ya umeme kwa kata nzima.Ikumbukwe kuwa, tangu mwaka 2003, wananchi wa Kijiji cha Ifupa Kata ya Ilungu, wamekuwa wakiomba umeme kutoka Tanesco na kuahidiwa kupata nishati hiyo huku wakitakiwa kufanya kutandaza nyaya (wiring) katika nyumba zao. Baadhi walitandaza nyaya hizo, lakini hadi 2013 TDC ilipokubali mchakato wa kujenga mradi wa umeme, wakawzi walikuwa hawajapata umeme kutoka Tanesco.Wakati utafiti wa uwezekano wa mradi wa umeme wa maji unaendelea, TDC iliona kuwa ni busara kujenga miundombinu ya usambazaji karibu na eneo la mradi ili umeme huo usaidie pia wananchi. hadi makala haya yanakwenda mitamboni, Texpol bado haijamaliza mradi wake kutokana na pesa yote kutumika kwenye miundombinu ya umeme huo. Kampuni ya Texpol ilihamasishwa na wananchi wa kata nzima na ikatoa fedha kwa ajili ya ujenzi wa miundombinu ya usambazaji umeme. Pesa hiyo ilitoka ndani na nje ya nchi, hasa Poland anakoishi Mtanzania huyo, Zellah, ambaye ni Makamu Mwenyekiti wa Diaspora Tanzania nchini Poland.Ujenzi wa miundombinu hiyo ulianza kwa kilovoti 33 kutoka mkongo wa Tanesco unaotoka Mbeya kwenda Makete na kupeleka umeme huo hadi Kijiji cha Ifupa na baadaye, kata nzima ya Ilungu. Umeme huo ulijengwa chini ya usimamizi wa Tanesco. Texpol walilipa ada zote zinazohitajika kwa Tanesco kwa kusimamia kazi hiyo ngumu.Kampuni ya Texpol ilipata nyaraka zote muhimu za kisheria kwa kazi hiyo, ikiwemo leseni ya uuzaji umeme kutoka Tanesco. Vibali vingine vya kisheria ni kutoka Wizara ya Nishati, REA, MFA, NEMC, TANESCO, TIC na Mamlaka ya Bonde la Maji Rufiji.Zellah na Mama Waka Waka wanawataka Watanzania duniani kote, wasisubiri serikali ifanye kazi hiyo peke yake, bali waige mfano huu na kuisaidia kuzalisha umeme mbadala na kuusambaza kwa wananchi katika maeneo ambayo serikali bado haijafanya hivyo. Hatua hiyo itawezesha vijiji vyote vya Tanzania, kupata umeme kwa muda mfupi na kwa gharama ndogo.