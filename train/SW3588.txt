 KATIBU Mkuu wa Shirikisho la Soka Tanzania (TFF), Kidao Wilfred ameieleza Mahakama ya Hakimu Mkazi Kisutu kuwa mpaka sasa hafahamu ni nani aliyeiba fedha za shirikisho hilo kwa sababu hawajapata taarifa kutoka kwa Mkaguzi Mkuu wa hesabu.Aidha, amedai kuwa kuna upotevu wa fedha ambao umesababisha Shirikisho la Soka la kimataifa (FIFA), kuwanyima fedha kwa miaka minne mfululizo na kwamba hivi sasa wanahangaika namna ya kuifanya nchi ipate fedha tena.Wilfred aliyasema hayo jana mbele ya Hakimu Mkazi Mkuu, Wilbard Mashauri wakati akitoa ushahidi katika kesi ya utakatishaji fedha inayomkabili aliyekuwa Rais wa TFF, Jamal Malinzi na wenzake. Akiulizwa maswali na Wakili wa utetezi, Dk Richard Rweyongeza, shahidi huyo ambaye alikuja kumalizia ushahidi wake alidai kuwa, hafahamu ni nani aliyelalamika kwamba fedha za TFF ziliibwa na washitakiwa hao.Alidai kuwa mpaka sasa wapo kimya kwa sababu hawajapata taarifa zozote na ndio maana wapo kimya hawajasema ni nani aliyeiba fedha hizo. Pia alidai kuwa aliwahi kupokea fedha kutoka kwa Malinzi wakati Taifa Stars ilipozuiliwa kutoka hotelini hivyo fedha alizopewa zilisaidia kuwatoa wachezaji. Baada ya TFF kufungiwa ofisi zake na Mamlaka ya Mapato Tanzania (TRA), sikuwahi kujua fedha za kuendeshea shirikisho hilo zilitoka wapi kwa sababu sikuwa na shughuli za kila siku na shirikisho kwani nilikuwa mjumbe wa Kamati ya Utendaji na tulikuwa tukiitwa baada ya miezi mitatu,  alidai Wilfred.Katibu huyo wa TFF, alidai kuwa kanuni za TFF zinapitishwa na Kamati ya Utendaji ya shirikisho hilo na kwamba katika masuala yoyote ya kubadilisha mtia saini benki ni lazima Rais apeleke ajenda hiyo kwenye kamati na wakikubaliana nayo anaambatanisha pamoja na taarifa za kikao kupeleka benki.Awali, akiongozwa na Wakili kutoka Taasisi ya Kuzuia na Kupambana na Rushwa (Takukuru), Leonard Swai, shahidi huyo alidai kuwa kwa mujibu wa kanuni za TFF taasisi inapohitaji kukopa fedha, inapaswa kuomba ridhaa kwenye kamati ya utendaji.Alidai kuwa tangu mwaka 2013 hadi 2017 alikuwa mjumbe wa kamati hiyo na kwamba hawajawahi kupata maombi ya kukopa fedha kwenye benki au mtu yoyote kutoka kwa kamati ya utendaji.  Tangu niingie ofisini kama mtendaji Mkuu wa shirikisho, sijawahi kupata maombi yoyote wala barua kutoka kwa washitakiwa kwamba wanataka marejesho ya fedha walizotumia,  alieleza.