 SERIKALI itaibadilisha menejimenti ya Wakala wa Majengo Tanzania (TBA) kupata watendaji wanaotekeleza majukumu yake inavyostahili kwa kuwa kwa sasa wanakosa kuwa na mipango thabiti.Waziri wa Ujenzi, Uchukuzi na Mawasiliano, Isack Kamwelwe alisema hayo jana jijini Dar es Salaam baada ya kutembelea mradi wa ujenzi wa nyumba za Magomeni Kota. Eneo hilo ni lililokuwa na nyumba ndogo ndogo za wananchi zilizobomolewa zijengwe mpya baada ya kuwa katika hali mbaya na kaya zaidi ya 600 zikisubiri kukamilika kwa mradi huo.Hadi sasa mradi huo umekamilika kwa asilimia 40. Nyumba hizo zilibomolewa mwaka 2016 baada ya Rais John Magufuli kufanya ziara eneo hilo na kuitaka TBA kukamilisha ujenzi huo ndani ya mwaka mmoja kuanzia 2017 ambapo hadi sasa haujakamilika kutokana na changamoto mbali mbali. Kuhusu TBA, Kamwelwe alisema amekagua kwa mara ya kwanza mradi huo kuona unavyoendelea na hajaridhishwa mbali ya hivi karibuni, serikali ilitoa fedha Sh bilioni mbili kwa ajili ya ujenzi huo. Maendeleo ya mradi huu, hayajaridhisha nimebaini eneo hili limelala, halionekaniki kama kuna mtu anafanya kazi,  alisema Kamwelwe na kuongeza anashangazwa kuona hali hiyo akielezwa sababu ni ukata Alisema kwa sasa ataitengeneza TBA ili izalishe kwa kiwango kinachotakiwa na kwamba hatawanyang anya ajira lakini wanachelewa kupanga huku waking ang ania vitu ambavyo sio vya kwao. Nilitamani nikute ujenzi ukiendelea, mnashindwa kuingia mkataba hata wa watu kuleta kokoto kweli, hilo nalo waziri awasaidie, mnakosa plan, miradi isimamiwe na wenye weledi iweze kwenda,  alisema. Alisema kuna watendaji TBA wamevamia fani za watu na waliojivalisha vyeo atavifuta.  Namsubiri tu Katibu Mkuu akija tutabadilisha menejimenti hii ili mambo yaende, watu wanajenga jiko halina hata dirisha, tunalaumiwa mno bungeni wakati mwingine tunashindwa hata kujibu,  alisema Kamwelwe.Aliwaahidi wananchi kuwa na yeye kuanzia sasa atalala hapo ili kusimamia kazi iende kwa kasi zaidi na kuhakikisha mwishoni mwa mwaka huu wananchi waliokuwa wakiishi eneo hilo wanaingia kuishi hapo. Alitoa maagizo kwa Katibu Mkuu (Ujenzi), kubadilisha wafanyakazi wa TBA na kutafuta wasimamizi wakuu wa mradi ambao ni wa ujenzi ili kufanya kazi katika mradi huo.Alimtaka ahakikishe miradi yote nchini ya majengo inayosimamiwa na TBA, majina ya wasimamizi wakuu wa miradi yanapelekwa kwa waziri ili kuona taaluma zao kwa kuwa fedha za serikali sio za kufanyia mafunzo katika ujenzi. Alisema katika mradi huo, msimamizi mkuu sio mwenye taaluma ya ujenzi ndio kazi hiyo haiwezi kufanyika ipasavyo. Alisema kila mradi wa majengo nchini unahitaji kuwa na msimamizi wake wa ujenzi na isiwe kama mkoa wa Songwe ambako mhusika ni mmoja akisimamia miradi kwenye halmashauri zote. Miradi hii anatakiwa msimamizi wa ujenzi kuwa eneo la kazi muda wote, alale hapo na kuamkia hapo na mapendekezo yangu ni kuweka mwenye taaluma ya ujenzi wa majengo kazi isogee mbele,  alisema. Awali akisoma taarifa ya mradi, Kaimu Mkurugenzi wa Idara ya Ushauri TBA, Kileo Yusuf alisema eneo hilo lina kaya 644 na muda wa ujenzi ulikuwa mwaka mmoja kuanzia mwaka 2017 na mradi ulitakiwa kukamilika mwaka jana, lakini kutokana na changamoto sasa utakamilishwa mwishoni mwa mwaka huu.Alisema awali TBA ilipokea Sh bilioni 20 na majengo yote yamejengwa kwa ghorofa na kutokana na eneo hilo kuwa ni lenye mchanga, imekuwa changamoto kubwa kwa ujenzi huo kuanzia ngazi ya msingi.