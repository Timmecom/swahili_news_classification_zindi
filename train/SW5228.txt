 Ahadi hiyo ilitolewa jana na Kaimu Mkurugenzi Mkuu wa Shirika hilo, Johnson Mfinanga wakati wa ufunguzi rasmi wa mkutano baina ya wafanyabiashara wa Tanzania na wenzao wa Comoro ulioanza jana.Mkutano huo wa aina yake ambao ni wa siku tatu umeandaliwa kwa pamoja na Ocean Business Partners, Gallery Tours, Chemba ya Biashara ya Comoro (UCCIA) na Chama cha Wafanyabiashara na Wenye Viwanda Comoro (MODEC).Mkurugenzi huyo alisema uamuzi wa kuongeza safari za ndege umefikiwa baada ya maoni ya watu wengi kuonesha kuwa kuna uhitaji mkubwa wa safari hizo na kwamba wanatarajia kuweka safari ya moja kwa moja Zanzibar na Comoro. Tunatarajia kupanua mtandao wetu kwa kuhakikisha tunapata ndege ya kubeba abiria 200 na tani kumi za mizigo na nawaahidi kuwa lengo hili litatimia kabla ya mwisho wa mwaka huu,  alisema Mfinanga.Mwakilishi wa Wafanyabiashara wa Comoro kwenye mkutano huo, (MODEC), Ahmed Bazi alisema MODEC inakusanya wanachama 182 wenye kampuni wa saizi zote na sekta mbalimbali na kwamba ndiyo inatoa nusu ya ajira za nchini humo na asilimia 40 ya pato la Taifa.