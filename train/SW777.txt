 SERA ya Uchumi wa Kati kupitia ujenzi wa viwanda, umepata msukumo baada ya Kampuni ya IPP kuingia ubia wa kuanzisha kiwanda cha kuunganisha magari kutoka Jamhuri ya Korea maarufu kama Korea Kusini, kinachotarajiwa kuzalisha magari 1,000 kwa mwaka.IPP imeingia ubia huo na Kampuni ya Youngsan wenye uwekezaji wa kiasi cha zaidi Sh bilioni 22, sambamba na kutoa ajira za moja kwa moja kwa wananchi 500, idadi inayotarajiwa kuongezeka kadri ya muda unavyokwenda. Ujenzi wa kiwanda hicho kinachotarajiwa kujengwa eneo la Kurasini, utaanza mwanzoni mwaka ujao na uzalishaji rasmi unatarajiwa kuanza kati ya Septemba na Oktoba mwaka huo.Makubaliano ya uanzishwaji wa kiwanda hicho yalifikiwa jijini Dar es Salaam kati ya Mwenyekiti Mtendaji wa Makampuni ya IPP, Reginald Mengi na Balozi wa Jamhuri ya Korea nchini, Song Geum-young ambao kwa pamoja walisema kuanzishwa kwa kiwanda hicho, kumelenga kuunga mkono juhudi za maendeleo nchini.Akizungumzia hatua hiyo, Mwenyekiti Mtendaji wa IPP, Reginald Mengi alisema kuanzishwa kwa kiwanda hicho, ilikuwa moja ya ndoto zake kama hatua ya kuitikia mwito wa Serikali ya Awamu ya Tano ya Rais John Magufuli, inayosisitiza kasi ya ujenzi wa viwanda nchini. Hakuna kinachoshindikana ukiwa na nia, hata Rais wetu anapambana katika mambo ambayo wengi waliona yanashindikana, amenunua ndege na kufanya mengine mengi..hii ni hatua kubwa katika kukuza maendeleo yetu,  alisema Mengi.Alisema kiwanda hicho kikianza kazi, kitatoa ajira kwa Watanzania, pia kitasaidia kuongeza mzunguko wa biashara katika Afrika Mashariki na Kati na kuiingizia mapato serikali kupitia kodi mbalimbali.Aidha, alisema mipango yake ya baadaye ni kuhakikisha wanajenga kiwanda chenye uwezo wa kutengeneza magari kuanzia mwanzo hadi inapokamilika kutoka katika hatua hiyo ya uunganishaji, jambo alilosema litazidi kuitangaza Tanzania.Magari yanayotarajiwa kuunganishwa kupitia kiwanda hicho ni mabasi, malori na magari madogo, ambapo kwa mujibu wa Balozi wa Jamhuri ya Korea, magari hayo ni ya kisasa. Alisema Jamhuri ya Korea imepiga hatua kubwa katika uzalishaji wa magari na kwamba anaamini kuwa kuanzishwa kwa kiwanda hicho nchini, kutasaidia kuleta mapinduzi katika sekta ya viwanda na kuleta tija kimaendeleo.