 OFISA Maendeleo ya Jamii katika Wilaya ya Chamwino mkoani Dodoma, Sophia Swai amesema wamebaini mbinu mpya ya wazazi kuwakatisha watoto wao wa kike masomo. Watoto hao wanakatishwa masomo ili wakafanye kazi za ndani kwa kuwazuia wasiende shule kwa makusudi kwa siku 90 ili waandikwe mtoro wa kudumu na afutwe.Hayo yalibainika juzi wakati wa mkutano wa watendaji wa kata na vijiji ulioandaliwa na Shirika lisilokuwa la kiserikali la Woman Wake Up (WOWAP) ambalo linatekeleza mradi wa kutokomeza ukatili wa kijinsia,mimba na ndoa za utotoni.Alisema wamegundua mbinu hiyo mpya wanayotumia wazazi ili baada ya miezi mitatu mtoto huyo aonekane kuwa mtoro wa kudumu na afutwe shule.  Kwenye kijiji cha Manchali, wazazi walifanya makusudi ili mtoto asifike shuleni kwa siku 90, mtoto akafutwa shule kisha wakampeleka Dar es Salaam kufanya kazi za ndani  alisema.Alisema sasa wataanza kuwafuatilia watoto watoro ili kuona kama wazazi wanahusika waweze kuchukuliwa hatua za kisheria. Swai alisema kumekuwa na changamoto kubwa ndani ya wilaya hiyo kwa wazazi kutaka watoto wao hasa wa kike waandike madudu kwenye mitihani ili wasifaulu na wabaki nyumbani kwa lengo la kuwaoza au kuwapeleka mijini kwenda kufanya kazi za ndani.Alisema tatizo hilo lilikuwa kubwa sana katika shule ya msingi ya Mapinduzi lakini baada ya wanafunzi kuelimishwa matokeo yameanza kuwa mazuri kwa shule hiyo. Alisema mwaka 2015 walifaulu wasichana watatu, mwaka 2016 hakuna mwanafunzi wa kike aliyefaulu, 2017 mwanafunzi mmoja na mwaka 2018 wanafunzi 17 wa kike walifaulu kati ya wanafunzi 23. Tunajivunia ufaulu huo na tutatoa hamasa kwenye shule za msingi ili watoto wa kike wafanye vizuri darasani ili hatimaye wafikie ndoto zao  alisema.Alisema sasa watakwenda kuongea na wazazi wa watoto 17 waliofaulu ili kuhakikisha wote wanaripoti na kuanza kidato cha kwanza. Tunaenda kuongea na wazazi wa watoto hao 17, tutaawaambia ukweli ole wao mtoto aache shule, tunajua tusipokuwa makini wataripoti tu wawili kuanza kidato cha kwanza  alisema Kwa upande wake, Mtendaji wa kata ya Mpwayungu, Peter Chugu alisema wazazi bado wanaendelea kuoza watoto wa kike wakiwa katika umri mdogo.Alisema katika tukio la hivi karibuni wanafunzi wawili wa kidato cha tatu na nne wamepata ujauzito lakini walikataa kuwataja wahusika. Alisema hali kama hiyo imekuwa ikisababisha wahusika kutojulikana na kuendelea kuharibu maisha ya watoto wa kike.Pia katika kijiji cha Nagulo, mwanafunzi wa shule ya msingi Nagulo aligundulika kuwa na ujauzito na uongozi wa shule ukaripoti tukio hilo polisi ambao wanasema upelelezi wa kesi hiyo bado unaendelea. Mtendaji wa kata ya Mlowa barabarani George Mzuri alisema Oktoba 6, mwaka huu, mkazi wa kata hiyo Bahati Ndahani alikutwa na mwanafunzi kwenye nyumba ya kulala wageni.Alisema baada ya kupimwa mwanafunzi huyo aligundulika kuwa mjamzito na hatimaye kesi hiyo kufunguliwa polisi na kwenda mahakamani. Alisema vitendo vya ukatili katika jamii vipo na vimekuwa vikiibuliwa na wananchi wamekuwa wakitoa taarifa pindi wanapobaini kuna njama za kufungwa kwa ndoa kwa watoto walio chini ya umri wa miaka 18.Mratibu wa WOWAP, Nasra Suleiman alisema wataendelea kushirikiana na watendaji hao ili kubaini vitendo vyote vya ukatili vinavyoendelea katika jamii sambamba na kuibua matukio ya mimba na ndoa za utotoni.