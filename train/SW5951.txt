 WASICHANA walio chini ya umri wa miaka 13 hadi 24 watafaidika na programu ya Goal inayoendeshwa na Benki ya Standard Chartered kwa kushirikiana na taasisi ya BRAC Tanzania.Programu hiyo ambayo imeingia katika awamu ya pili imelenga kuwawezesha wasichana kupitia michezo na taaluma za maisha.Kwa mujibu wa benki hiyo, inawezesha wasichana kujifunza mambo ambayo yatawafanya kuwa viongozi wa kiuchumi katika familia zao, jamii na taifa. Mafunzo yamelenga kuwajenga wasichana katika ngazi za kujiamini, elimu na ujuzi mahususi wa kuwafanya kuwa viongozi na awali programu hii ilizinduliwa nchini mwaka 2013. Imelenga kuwafikia wasichana na wavulana 15,000 katika kipindi cha miaka miwili ikiwapatia uwezo wa taaluma za maisha,  amesema Mkurugenzi wa Fedha wa benki ya Standard Chartered Tanzania, Rayson Foya.Mkuu wa Masuala ya Kisheria, Masoko na Bidhaa wa benki hiyo, Juanita Mramba alisema benki hiyo imefurahishwa na mafanikio ya awamu ya kwanza kutokana na jamii kuwa na msisimko wa programu hiyo na hasa wasichana walivyowezeshwa kubadilisha maisha. Matarajio yetu wasichana watapatiwa ujuzi unaohitajika ili kuwawezesha kuanzisha na kuendesha biashara zao, kuajiri wengine na hata wao kuajiriwa na itaambatana na mafunzo ya michezo na elimu na ambao wataonesha uwezo mkubwa wa uongozi wataingizwa kuwa washindi wa Goal,  amesema.Awamu mpya ya programu ya Goal imelenga kuwapatia taaluma za ujasiriamali na hali ya kuajirika kwa kuzingatia ajenda za kitaifa ya kuelekea katika uchumi wa kati unaotegemea viwanda. BRAC Tanzania pia imejijengea uwezo wa kuwawezesha wasichana kupata taaluma wanazohitaji katika maisha na kuwapatia nafasi ya kupata mikopo midogo, uanzishaji wa viwanda na biashara ndogo ili kukuza ujasiriamali na utengenezaji wa nafasi za ajira.