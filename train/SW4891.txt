 MAONESHO ya 43 ya Kimataifa ya Biashara ya Dar es Salaam (DITF) maarufu Sabasaba, yanaanza leo kwenye Viwanja vya Mwalimu Julius Nyerere, Barabara ya Kilwa, Temeke Dar es Salaam.Baadhi ya washiriki wanaendelea kukarabati mabanda yao huku wengine wakiingiza bidhaa mbalimbali katika viwanja hivyo.Viingilio katika maonesho hayo kwa mwaka huu, vitakuwa Sh 3,000 kwa mtu mzima na Sh 1,000 kwa mtoto na ufunguzi rasmi utakuwa Julai 2, mwaka huu.Waratibu wa maonesho hayo ni Mamlaka ya Maendeleo ya Biashara Tanzania (Tantrade), ambao hushirikisha wafanyabiashara mbali mbali kutoka ndani na nje ya nchi na wajasiriamali wakubwa kwa wadogo.Aidha, ikiwa leo ndio siku ambayo maonesho hayo yanaanza rasmi, tayari makundi ya vijana wanaotafuta ajira za muda, wameendelea kumiminika katika viwanja hivyo kujitafutia kipato.Gazeti hili lilibaini kuwepo kwa mabanda machache yaliyokamilika kukarabatiwa jana na kuwekwa tayari kwa maonesho, huku asilimia kubwa ya washiriki wakiendelea kusafisha na kupaka rangi mabanda kwa ajili ya kuanza shughuli zao.Akizungumza jana Dar es Salaam, Kaimu Mkurugenzi Ukuzaji Biashara Tantrade, Boniface Michael alisema watatumia maonesho hayo kama jukwaa la kukutanisha wanunuzi na wauzaji wa bidhaa mbali mbali ikiwemo korosho.