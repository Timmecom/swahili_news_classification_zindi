 Simba inachukua ubingwa kwa rekodi ya pili ya kushinda taji bila kupoteza mchezo wowote, ambayo waliwahi kuiweka msimu wa 2009/2010. Lakini bado hawajamaliza mechi kwa maana leo watacheza na Kagera Sugar kwenye Uwanja wa Taifa, Dar es Salaam kuanzia saa 8.00 mchana na kumaliza mchezo wa mwisho dhidi ya Majimaji ya Songea. Kocha Msaidizi Masoud Djuma alisema wanataka kumaliza mechi zote pasipo kupoteza na leo wamepania kumpa raha Rais Magufuli kwa kuendeleza ushindi wao. Tunashukuru Mungu tumepata ubingwa lakini bado tunataka tumalize mechi zote kwa kuhakikisha tunashinda,  alisema. Simba inaongoza kwa kufunga mabao mengi 61 kuliko timu yoyote huku ikiruhusu kufungwa 13. Ina pointi nyingi kuliko yoyote, 68, ina safu bora ya ushambuliaji ikiongozwa na Emmanuel Okwi anayeongoza kwenye orodha ya wafungaji akiwa na mabao 20 na John Bocco 14. Aidha, Yanga leo itakuwa Shinyanga katika mchezo dhidi ya Mwadui.Ni mchezo muhimu kwao kama wanataka kumaliza kwenye nafasi ya pili. Kitendo cha kupoteza baadhi ya michezo kiliwashusha kutoka nafasi ya pili hadi tatu wakiwa na pointi 48 huku Azam FC ikipanda nafasi ya pili kwa pointi 52, lakini ikiwa mbele kwa michezo miwili. Mchezo mwingine leo ni Singida dhidi ya Majimaji utakaochezwa kwenye uwanja wa Namfua. Matokeo yanahitajika hasa kwa Majimaji walioko kwenye mstari wa kushuka daraja tofauti na wenyeji hawana cha kupoteza. Pia, Lipuli FC itakuwa mwenyeji wa Mbeya City katika mchezo utakaochezwa kwenye Uwanja wa Samora Iringa.Wenyeji hawana cha kupoteza zaidi ni Mbeya City wanahitaji kupata matokeo mazuri ili kuwa katika nafasi nzuri ya kubaki kwenye ligi. Wakati huohuo, Mkuu wa Mkoa wa Dar es Salaam, Paul Makonda amewahimiza mashabiki na klabu mbalimbali ndani na nje ya mkoa kujitokeza kwa wingi uwanjani akiwahakikishia usalama wa kutosha utakuwepo. Alisema kitendo cha kombe kubaki mkoa wa Dar es Salaam anafurahia kwani halijawahi kutokea akiwa kama Mkuu wa mkoa katika serikali ya awamu ya tano.  Itakuwa ni siku ya mapinduzi kwa mpira kwa sababu kubwa ikiwemo fursa kueleza changamoto zilizopo,  alisema na kuongeza kuwa, itapendeza kama Simba itashinda mchezo huo, kwani haipendezi kukabidhiwa kombe kwa kufungwa.