 BENKI ya Taifa ya Biashara (NBC) imesema kuwa uchumi imara nchini ni fursa nzuri kwa benki kufanya vizuri.Aidha, benki hiyo kongwe nchini imesema iko imara katika mtaji na uwekezaji na itaendelea kusaidiana na serikali katika kufikia uchumi wa kati kupitia viwanda ifikapo mwaka 2025.Hayo yamesemwa jijini Dar es Salaam na Mkurugenzi Mkuu wa NBC, Theobald Sabi wakati akizungumza na wahariri, kuelezea mikakati ya benki yake tangu alipoteuliwa kushika wadhifa huo mwezi mmoja uliopita.Sabi alisema wana imani kubwa na uimara wa uchumi wa nchi, hivyo kama benki ni fursa kufanya vizuri."Tuna imani kubwa na uchumi imara uliopo nchini. Kwa mabenki ni fursa nzuri ya kufanya vizuri. Kwetu tutaongeza wateja, kupanua mtandao wetu. Kwa hiyo imani yetu ni kubwa kuhusu uchumi wa nchi yetu, " alisema Sabi.Alisema mkakati wa NBC katika mwaka ujao wa fedha ni kufanya mambo makuu matano, ikiwamo kumweka mteja mbele.Alitaja mambo mengine ni kuboresha huduma kwa ujumla, kuwa karibu na wateja, kuboresha huduma za kidijiti na kukuza hisa ya mapato katika soko.Sabi alisema wanatarajia kufungua matawi zaidi ya benki hiyo nchi nzima na kuongeza idadi ya mawakala.Kwa sasa wana matawi 50 na mawakala takriban 1,000.Kuhusu mikopo, Mkurugenzi Mkuu huyo wa NBC aliahidi kuwa wataendelea kushusha riba za mikopo.Alisema tangu mwaka 2016 hadi kufikia Oktoba mwaka huu, wametoa mikopo ya Sh bilioni 216 kwa wateja wa kati na wadogo.Aidha, wamewakopesha wateja binafsi Sh bilioni 246 hadi kufikia Oktoba mwaka huu.Kuhusu Tanzania ya uchumi wa kati kupitia viwanda, Sabi alisema NBC imekuwa ikitoa mikopo kwa ajili ya sekta za uzalishaji mali na viwanda na ile ya kilimo ili kuungana mkono azma ya serikali.Akifafanua hilo, Mkurugenzi wa Wateja Wakubwa wa NBC, Linley Kapya alisema wanatoa mikopo katika upanuzi wa viwanda na kuanzisha vipya, ununuzi wa vifaa nje ya nchi na malighafi.Kuhusu mchango wao katika jamii, Sabi alisema NBC iliyoanzishwa mwaka 1967, katika mwaka huu wa masomo itadhamini vijana 60 wa elimu ya juu katika fani za Ualimu, Biashara na Hifadhi ya Wanyamapori.Alisema vijana hao watadhaminiwa masomo katika vyuo vya Chuo cha Usimamizi wa Fedha (IFM), Chuo cha Elimu ya Biashara (CBE), Chuo Kikuu Kishiriki cha Elimu Dar es Salaam (DUCE) na Chuo cha Uhifadhi wa Wanyamapori Mweka mkoani Kilimanjaro.NBC iliyoanzishwa mwaka 1967, inamilikiwa na Kampuni ya ABSA ya Afrika Kusini yenye hisa asilimia 55, Serikali ya Tanzania hisa asilimia 30 na International Finance Corporation ambayo ni taasisi ya Benki ya Dunia yenye asilimia 15 ya hisa.