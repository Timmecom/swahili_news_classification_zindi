 MAMLAKA ya Elimu na Mafunzo ya Ufundi Stadi (VETA) imebuni kifaa cha pikipiki kinachobaini dereva anapobeba watu wengi maarufu kama mishikaki, kulewa au kutovaa kofia za helmeti kwa kuwa pikipiki hiyo haiwaki.Uwezo huo unatokana na pikipiki hiyo iliyobuniwa kufungiwa kifaa maaalum aina ya GPS kwa ajili ya usalama iwapo barabarani.Kutokana na hatua hiyo, Veta imepata ufadhili wa Sh milioni 15 kutoka Tume ya Taifa ya Sayansi na Teknolojia (Costech) ili kuendeleza pikipiki hizo.Kifaa cha GPS kilichofungwa katika pikipiki hiyo pia kinaweza kutumiwa na dereva kutoa taarifa kwa wenzake kwa alama maarufu pale inapotokea amevamiwa na majambazi au kupata dharura yoyote inayohitaji msaada.Akizungumza katika banda la VETA kwenye Maonesho ya Biashara ya Kimataifa ya Dar es Salaam (DITF), Msimamizi wa Uvumbuzi wa Chuo cha VETA Kipawa, Charles Mapuri alisema baada ya uvumbuzi wa pikipiki hiyo yenye usalama mkubwa wamepata fedha hizo ili kuendeleza ubunifu.Alisema ubunifu huo uliofanywa na Mwalimu wa masuala ya umeme, Anneth Mganga haiwaki kabisa endapo dereva hajavaa kofia ya helmeti na pia imewekewa Panick Button ambayo ndiyo inayobonyezwa ili kutoa ujumbe dereva anapovamiwa au kupata ajali na kuhitaji msaada wa wenzake ambao atawaunganisha katika kifaa hicho.Mapuri alisema fedha hizo walizopatiwa na Costech zitawawezesha kuongeza ubunifu, na kufanya majaribio ili iwe bora zaidi.Alisema pia wanaangalia nishati itakayotumika kama ni umeme jua au betri kwa lengo la kuboresha na kurahisisha ufanyaji kazi katika mfumo wake mzima.Mwaka jana, ubunifu wa pikipiki hiyo ulikuwepo katika viwanja vya Sabasaba kwa mara ya kwanza na kuvutia watu wengi wakiwemo viongozi wa vyombo vya usalama barabarani na walitaka iongezewe ubora ili iweze kuanza kutumika kwa jamii.