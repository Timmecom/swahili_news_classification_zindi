 "Uwanja umekuwa katika hali nzuri sana. Kumekuwa na alama zenye kutoa maelekezo mazuri. Kila rubani atafurahia kutua katika uwanja huu. Nimekuta mabadiliko makubwa sana tofauti na mara ya kwanza nilipotua kwenye uwanja huu kwa majaribio mwanzoni mwa mwaka jana. Hakika Songwe sasa ni uwanja wa kimataifa," alisema Shaidi.Shaidi aliipongeza Serikali kwa kuwa sikivu. Alisema ilisikiliza ushauri uliotolewa na wataalamu mbalimbali, ikaboresha kwa kiasi kikubwa upungufu ambao awali ulioonekana kuwepo katika uwanja huo.Wakati huo huo abiria waliosafiri kwa mara ya kwanza na ndege ya kampuni hiyo ilipotua kwenye Uwanja wa Songwe, walishauri wakazi mkoani Mbeya kuutumia kama fursa ya kujiletea maendeleo.Abiria hao walisema wakazi wa Mbeya wanaweza kujikuta wanabaki kuwa watu wa kushuhudia ndege zikitua na kuondoka na wao kubaki na umasikini iwapo hawatajipanga kuutumia kwa manufaa.Mmoja wa abiria, Daniel Subiro alisema ujio wa kampuni za ndege mkoani hapa, unafungua milango ya kiuchumi hususani, biashara na utalii. Alishauri wakazi wa mkoani hapa kuwekeza katika nyanja hizo."Tunaamini sasa watalii wataongezeka Mbeya. Baada ya kutua pale KIA (Uwanja wa Ndege wa Kimataifa wa Kilimanjaro) watakuwa na uwezo wa kufika hapa Mbeya,  alisema Subiro.