 KOCHA wa Simba, Patrick Aussems amewatoa hofu mashabiki wa timu hiyo juu ya muelekeo wao katika mchezo wa marudiano wa Ligi ya Mabingwa dhidi ya TP Mazembe ya Congo.Mchezo wa kwanza wa hatua ya robo fainali uliochezwa Dar es Salaam mwishoni mwa wiki iliyopita timu hizo zilitoka suluhu na kuifanya mechi ya marudiano Lubumbashi mwishoni mwa wiki hii kuwa wazi kwa kila mmoja. Kocha Aussems alisema matokeo hayo ni wazi kuwa yaliwachanganya Mazembe wanaosifika kwa ubora Afrika na kwamba anaamini wakiwa makini wataifunga timu hiyo. Ninaamini tunaweza kuwafunga kwao na kufuzu hatua inayofuata, natarajia utakuwa ni mchezo mzuri,  alisema. Simba inahitaji ushindi wowote au sare kuanzia bao 1-1 ili kujihakikishia nafasi ya kusonga mbele katika hatua inayofuata. Mwekezaji wa timu hiyo Mohamed  Mo  Dewji alisema juzi kuwa kikosi hicho kinatarajiwa kuondoka kesho kwa ndege ya kukodi. Dewji aliwahimiza mashabiki wanaotaka kusafiri na timu hiyo kwa ajili ya mchezo huo wa marudiano kujitokeza kuungana nao.Mchezo huo wa marudiano utamkosa beki wao Pascal Wawa atakayekuwa nje kwa wiki moja kutokana na majeraha aliyopata katika mchezo uliopita. Katika mazoezi yaliyofanyika jana kwenye viwanja vya Gymkhana Wawa alikwenda kwenye mazoezi hayo ila alikuwa pembeni akitizama wenzake. Katika hatua nyingine, kutokana na umuhimu wa mchezo huo wa kimataifa, Bodi ya ligi imeahirisha mchezo wa ligi kati ya Simba dhidi ya Biashara uliokuwa uchezwe jana ili kuipa nafasi kujiandaa dhidi ya Mazembe.