 MRADI wa ujenzi wa kiwanda cha kuchakata gesi asilia iliyo katika hali ya kimiminika (LNG) na ambayo itauzwa katika soko la kimataifa, unazidi kushika kasi baada ya serikali kutenga Sh bilioni 5.2 kulipa fidia kwa kaya 375 katika mwaka huu wa fedha.Aidha, majadiliano ya mradi huo yanayoendelea yalianza Aprili mwaka huu na yatachukua miezi saba kukamilika kati ya timu ya serikali iliyoundwa na wataalamu kutoka sekta mbalimbali pamoja na wawekezaji ili kuhakikisha mradi huo unakamilika kwa haraka na gesi asilia kuanza kuuzwa za Japan, China na India ambazo zimelengwa na mradi.Mjiofizikia kutoka Shirika la Maendeleo ya Petroli Tanzania (TPDC), Faustine Kayombo akizungumzia maendeleo ya mradi huo alisema unatarajiwa kutekelezwa na wawekezaji kutoka kampuni mbili za Eqinor na Shell na tayari serikali kwa mwaka huu serikali imetenga Sh bilioni 7.4 kwa ajili ya mradi huyo.Alibainisha kuwa Sh bilioni 5.2 zitatumika kwa kulipa fidia kwa kaya 375 mkoani Lindi ambazo serikali imechukua maeneo yao kwa ajili ya mradi na zilizobaki zitatumika kwa shughuli mbalimbali ikiwmeo vikao, tafiti na mengineyo huku tayari tafiti nyingine zimefanyika kuangalia namna bora ya kuendeleza.Awali mradi ulitaka meli ya kwanza kutoka nchini kuondoka kupeleka gesi nje ya nchi mwaka 2025 lakini mradi ulisimama kwa muda kutokana na wawekezaji kutoafikiana, lakini sasa wamekubaliana kila kampuni kufanya kazi kivyake lakini watashirikiana kwenye miundombinu kutokana na makubaliano hayo, mmoja atatangulia na mwingine kufuata baada ya kuona mmoja anachelewa.Wawekezaji hao wawili wanaotoa gesi katika vitalu vya Block 2 kwa Eqinor na Shell akiwa na vitalu vya Block 1 na 4 na majadiliano yanayoendelea yatatoa picha ya mradi kwa kila wiki kukutana na mwekezaji mmoja.