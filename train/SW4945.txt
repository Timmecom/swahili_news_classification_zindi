 MVUA iliyonyesha kwa vipindi tofauti juzi na jana katika maeneo mbali mbali ya Jiji la Dar es Salaam, imekatisha kwa muda mawasiliano katika baadhi ya maeneo ikiwamo Barabara ya Morogoro hususani eneo la Jangwani.Hali hiyo imesababisha magari yanayotumia barabara hiyo, kutumia barabara mbadala ili kuendelea na safari. Mvua hiyo iliyonyesha kuanzia juzi jioni hadi jana mchana, kwa kiasi kikubwa ilisababisha eneo hilo la Jangwani, kufurika maji yaliyokuwa yakipita juu ya daraja sambamba na maeneo mengine ya barabara hiyo na hivyo kusababisha magari yakiwemo mabasi ya mwendokasi kushindwa kupita.Aidha, katika hatua nyingine Mamlaka ya Hali ya Hewa Tanzania (TMA) imesema uwepo wa mvua hizo zinazonyesha mfululizo katika baadhi ya maeneo ya Pwani ya Kaskazini ikihusisha mikoa ya Tanga, Dar es Salaam, Pwani pamoja na visiwa vya Unguja na Pemba, zimesababishwa na kuimarika kwa ukanda wa mvua (ITCZ). Kwa mujibu wa Meneja wa Kituo Kikuu cha Utabiri kutoka TMA, Samweli Mbuya, mvua hizo zinatarajiwa kuendelea hadi kesho na baadaye mvua kama hizo kujirudia tena katikati ya mwezi huu. Athari za mvua zilizonyesha katika kipindi cha wiki moja mfulululizo katika ukanda wa pwani ya Kaskazini pamoja na visiwa vya Unguja na Pemba zimesababisha kutuama kwa maji na mafuriko, hivyo kutokana na ardhi kuwa na unyevunyevu mwingi, ongezeko kidogo la mvua linaweza kuendelea kusababisha athari kama zilizokwishajitokeza,  alisema Mbuya.Aliwataka wananchi hao, kuendelea kufuatilia taarifa za utabiri kutoka Mamlaka ya Hali ya Hewa na kuzingatia tahadhari zilizotolewa na mirejeo yake pamoja na kupata ushauri wa miongozo ya wataalamu katika sekta husika ili kupunguza athari zinazoweza kujitokeza kutokana na mvua hizo. Awali gazeti hili lilitembelea maeneo mbalimbali ya Jiji la Dar es Salaam likiwemo Jangwani na kushuhudia maji hayo yakiwa yamefurika katika eneo hilo.