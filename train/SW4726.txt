 WATU 250 wametiwa mbaroni nchini Ethiopia tangu kushindikana kwa jaribio la mapinduzi nchini humo hivi karibuni. Ethiopia imeendelea kuwa imara tangu kutokea kwa mashambulizi yaliyosababisha kifo cha Mkuu wa Majeshi ya nchi hiyo, Seare Mekonen.Wakati hayo yakiendelea nchini Ethiopia, nchini Sudan, vuguvugu la maandamano nchini humo limepokea pendekezo jipya la mabadiliko ya kisiasa lililowasilishwa na Ethiopia na Umoja wa Afrika (AU). Imeelezwa kuwa The Alliance for Freedom and Change ulipokea rasimu hiyo ya mabadiliko na utazingatia pendekezo la kufanya maamuzi.Awali waandamanaji walipendekeza kuwepo kwa raia wengi katika Baraza la Utawala lakini wakasahau haja ya kuwepo kwa bunge la mpito. Kutokana na sintofahamu hiyo, Wakuu wa Jeshi la Sudan waliiomba AU na Ethiopia kusaidia kuunganisha jitihada zao na kuja na pendekezo la pamoja kuhusu nini kifanyike katika kipindi hiki cha mpito cha nchi hiyo.Pendekezo la awali lililoandaliwa na Ethiopia liliainisha haja ya kuwepo kwa bunge la mpito lenye wawakilishi 300 ambapo asilimia 67 kati yao wanapaswa kutoka katika The Alliance for Freedom and Change, huku asilimia 33 zilizobaki zitoke kwenye makundi mengine ya kisiasa, chama cha aliyekuwa Rais wa nchi hiyo Omar al-Bashir cha National Congress kikiwekwa kando. Imeelezwa kuwa pendekezo hilo la Ethiopia limeungwa mkono na The Alliance for Freedom and Change, huku Baraza la Kijeshi likionesha kutoridhishwa. Katika wiki za hivi karibuni, Ethiopi na AU zilikuwa zikifanya upatanisho kati ya Baraza la Kijeshi na makundi yanayodai kurejeshwa kwa utawala wa kiraia.Ikumbukwe kwamba mazungumzo nchini Sudana yalivunjika baada ya vikosi vya usalama kuishambulia kambi ya waandamanaji mjini Khartoum mwanzoni mwa mwezi huu. Kuvunjika kwa mazungumzo hayo kulitokana na mvutano kati ya viongozi wa waandamanaji na jeshi kuhusu muundo wa Baraz la Utawala, lakini pia nani kati ya pande hizo mbili angetakiwa kuliongoza baraza hilo.Msingi wa mapendekezo yaliyotolewa na Ethiopia ulijengwa kwenye makubaliano ya awali kati ya Baraza la Kijeshi na Waandamanaji, pia ilishughulikia kiini cha mgogoro kati ya pande hizo ambazo zilipendekeza baraza hilo liwe na jumla ya watu 15 miongoni mwao raia wawe wanane na wanajeshi saba, huku uenyekiti wa baraza hilo uwe wa kupokezana. Imeelezwa kuwa wajumbe wa kiraia ambao wangeingia kwenye baraza hilo ilipendekezwa watoke kwenye FDFC isipokuwa mtu mmoja tu ambaye atateuliwa.