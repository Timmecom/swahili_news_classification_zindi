 WAKATI wachimbaji wakubwa, wa kati na wadogo wakibadilishana mawazo juu ya teknolojia bora ya kuzalisha dhahabu mkoa wa Geita, imeelezwa kwa miezi minne uzalishaji wake umeongezeka asilimia 25 kwa mwezi.Hatua hiyo inafuatia tathmini ya uzalishaji kuonyesha kuwa Juni, mwaka huu, dhahabu kilogramu 68 zilizalishwa lakini kwa Agosti, uzalishaji ulikuwa umefika kilogramu 157.Ofisa Madini wa Mkoa wa Geita, Ally Said alisema hayo katika maonyesho ya teknolojia ya dhahabu yanayoendelea mjini Geita ambapo hivi karibuni uzalishaji umekua asilimia 25.Amesema hatua hiyo iliyoanza Mei, mwaka huu, ilisaidia mkoa kwa sababu uliweka zuio la usafirishaji wa kaboni kwenda Mwanza kwa ajili ya uchenjuaji ambako kuna viwanda zaidi ya 25 vinavyofanya shughuli kama hiyo.Akizungumzia uzalishaji unaoipa faida serikali na Halmashauri ya Wilaya ya Geita, Mkuu wa mkoa wa Geita, Robert Gabriel alisema mkoa huo kwa miezi minne ulibadilika na kupanda kwa sababu ya uzalishaji kuongezeka lakini pia kufuatia uchenjuaji unaofanyika ndani ya mkoa.Alisema Mei, 2018, dhahabu iliyozalishwa ilikuwa kilogramu 68, Juni ikaongezeka hadi kilogramu 104, wakati kwa mwezi Julai, kilogramu zilifikia 134 huku mwezi Agosti, Geita yote ilizalisha dhahabu kilogramu 157.Alisema kwa miezi minne, uzalishaji ulikuwa ukipanda kutokana na kupungua hali ya kupoteza mapato kwa uchenjuaji usiofaa. Zuio lililofanywa kati ya Juni Mosi hadi 9, mwaka huu na Wizara ya Madini linatajwa kuwa sababu kuu iliyoongeza uzalishaji wa dhahabu Geita na miji mingine yenye dhahabu.Juni Mosi, Waziri wa Madini, Angellah Kairuki wakati wa majumuisho ya hotuba ya bajeti ya Wizara yake kwa mwaka wa Fedha 2018/19 alitangaza katazo la usafirishaji wa kaboni zinazotoka mitambo ya kuchenjulia dhahabu kutoka nje ya mkoa ambao una mtambo wa uchenjuaji kupelekwa kiwanda cha kuchenjua kilichopo mkoa mwingine kufanya uchenjuaji. Juni 14, akitoa ufafanuzi katika Bunge la bajeti jijini Dodoma, Waziri Kairuki alisema katazo hilo na mambo mengine linadhibiti masuala yaliyokuwa yanafanyika kinyume cha sheria.Aliyataja masuala hayo kuwa ni ukwepaji wa kulipa kodi za serikali, ukwepaji wa kulipa mrabaha kwa serikali na ukwepaji wa kulipa ushuru wa huduma kwa halmashauri husika.Pia alisema ulisaidia kuzuia utoroshaji madini, na wizi wa madini mara kwa mara unaofanywa na wachimbaji wasio waaminifu kwa kutorosha kaboni na kuzipeleka nchi jirani kulikojengwa viwanda vidogo vya uchenjuaji, Elusion plants.Alisema, baada ya katazo hilo, Serikali ilianza kunufaika zaidi na takwimu zinaonesha katika Mkoa wa Geita, vibali 40 vya kuchenjua kaboni yenye dhahabu ya uzito wa kilogramu 22,110 vilitolewa ambapo ilizalishwa dhahabu gramu 28,402.8 yenye thamani ya Sh bilioni 2.29.Pia alisema, Serikali ilipata malipo ya mrabaha wa Sh milioni 137.4 na ada ya ukaguzi ya Sh milioni 22.9, ikilinganishwa na vibali saba vilivyotolewa kuanzia Mei 1   31mwaka huu.Waziri Kairuki alisema katika kipindi hicho kabla ya katazo, kaboni yenye dhahabu iliyochenjuliwa ilikuwa na uzito wa kilogramu 3,350 iliyozalisha dhahabu gramu 12,841 yenye thamani ya Sh bilioni moja na Serikali ikapata malipo ya mrabaha ya Sh milioni 64.8 wakati ada ya ukaguzi ilikuwa ni Sh milioni 10.8.