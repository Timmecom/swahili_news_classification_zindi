 MKUTANO wa 20 wa Wakuu wa Nchi za Jumuiya ya Afrika Mashariki (EAC) umeshindwa kufanyika jana Jijini Arusha baada ya Rais wa Burundi, Pierre Nkurunziza kutohudhuria wala kutuma mwakilishi.Taratibu za mkutano huo kifungu kikubwa 1 (11) zinasema ili akidi itimie, nchi wanachama zinapaswa kuwepo au kuhudhuria kulingana na Sheria namba 12 ya uanzishaji Jumuiya ya Afrika Mashariki (EAC).Akizungumza saa 8:31 mchana, Mwenyekiti wa Baraza la Mawaziri wa EAC, Kirunda Kivejinja alisema kutokuwepo kwa uwakilishi wa Burundi kulifanya wakuu wa nchi waliofika kushindwa kuendelea. Alisema wakuu wa nchi waliohudhuria mkutano huo ulioahirishwa ni Rais Uhuru Kenyatta wa Kenya, Yoweri Museveni wa Uganda ambaye ni Mwenyekiti wa kikao hicho na Rais John Magufuli.Sudan Kusini ilimtuma mwakilishi ambaye ni Paul Akachi ambaye alimwakilisha Rais wa Sudani ya Kusini, Salva Kiir na Dk Richard Sezibera ambaye alimwakilisha Rais Paul Kagame kutoka Rwanda Kivejinja alisema, Burundi kutotuma mwakilishi kulifanya kikao hicho cha wakuu wa nchi kutofanyika hadi kitakapotangazwa tena kufanyika Desemba mwaka huu katika tarehe itakayotangazwa baadaye.Waziri wa Mambo ya Nje na Ushirikiano wa Afrika Mashariki, Balozi Dk Agustino Mahiga alisema Rais wa Burundi hajatuma mwakilishi na akaongeza kusema kuwa kabla ya mkutano mkuu wa wakuu wa nchi, huwa kunakuwa na vikao vya maandalizi katika ngazi tatu ambapo ngazi ya kwanza huwa ni ya wataalam na ya pili ni ya makatibu wakuu na ya tatu ni ya mawaziri wa sekta na kisha mkutano wa wakuu wa nchi. Burundi haijaleta wawakilishi. Hatujapewa maelezo wala hatujui kitu gani kimetokea hivyo kutokana na sheria za mkataba wa EAC, hata kikao cha mawaziri kilishindwa kuchukua maamuzi sababu maamuzi ya mawaziri pia hayana maamuzi kutokana na Burundi kutotokea lakini walijadiliana kama mawaziri.Alisema hata jana katika kikao cha wakuu wa nchi, waliamini kuwa Burundi watatokea katika kikao hicho au kutuma mwakilishi lakini asubuhi kulikuwa hakuna neno wala tamko lolote kutoka Burundi. Wakuu wa nchi, Rais Magufuli, Museveni na Uhuru waliona hata kikao hicho kingeendelea, kisingeweza kuwa na mashiko ya kisheria na maamuzi ya kisheria hivyo kuamua mkutano uahirishwe hadi baadaye.Kuhusu Burundi kuomba mkutano usogezwe mbele Balozi Mahiga alisema Burundi iliomba mkutano usogezwe mbele kwa sababu zao, lakini Rais Museveni alikataa na kuwaeleza Burundi kuwa mkutano huo upo kisheria ndani ya mkataba na lazima ufanyike.Rais Museveni kama Mwenyekiti wa kikao hiki ameona kikao hiki lazima kiahirishwe kwa sababu ya kutokuwepo uwakilishi kutoka Burundi na unaweza kuomba udhuru kama ni mkutano usio wa kawaida (extra ordinary) unaoweza kutuma mwakilishi lakini mkutano huu wa wakuu wa nchi lazima ufanyike .Awali watu mbalimbali waliohudhuria mkutano huo kujua mambo mbalimbali yanayoweza kuboresha hali ya kiuchumi na biashara za jumuiya hiyo walikuwa na kiu ya kuona EAC inapokwenda lakini walishangaa kusikia mkutano huo umeahirishwa hadi hapo utakapotangazwa tena kufanyika Desemba hii.Mkutano huo ulikuwa na agenda mbalimbali ambazo wakuu wa nchi wangezijadili ikiwemo kupitia ripoti yenye mapendekezo ya kuona njia za kuchochea uundaji wa magari EAC ili kupunguza uingizaji wa magari kutoka nje na kuangalia sekta ya viwanda vya nguo na ngozi kupunguza kuagiza bidhaa hizo.Katika mkutano wa kawaida wa wakuu wa nchi Kampala, Uganda Februari 23, 2018, marais waliagiza baraza la mawaziri wa EAC kuchagiza uanzishaji wa kiwanda cha magari kupunguza uagizaji kutoka nje na kuongeza ushindani katika kanda ya EAC.Kupitia mapendekezo ya baraza la mawaziri waliopendekeza EAC iwe na naibu makatibu wakuu wawili ambao watapatikana kupitia usaili na nafasi hizo zitakuwa za mzunguko kwa nchi wanachama.Pia mkutano huo utapitisha kuwa sheria miswada mbalimbali ambayo imejadiliwa na kupitishwa na Bunge la Jumuiya ya Afrika Mashariki (EALA) ambayo ni muswada wa kudhibiti bidhaa za nailoni wa mwaka 2016, muswada wa Utawala wa Mahakama ya Afrika Mashariki (EACJ) wa mwaka 2018 na wa kuanzishwa taasisi ya Fedha ya EAC ya mwaka 2018 na wa maboresho ya usimamizi wa forodha EAC.Pia watatoa tuzo kwa wanafunzi waliofanya vizuri kuandika insha za EAC na kuapishwa kwa Jaji wa Mahakama ya Afrika Mashariki walioteuliwa kutoka Tanzania pamoja na kuthibitishwa kwa nchi ya Kenya kuwa Wajumbe wa Baraza la Usalama katika Umoja wa Ulaya kwa nchi za Afrika (EPA). Katika hatua nyingine, Rais Magufuli jana alikutana na Rais Museveni na Rais Uhuru kando ya mkutano huo wa 20 wa wakuu wa nchi za EAC uliofanyika Kituo cha Mikutano cha Kimataifa Arusha (AICC).Mara baada ya kikao cha ndani kilichofanyika katika moja ya kumbi za watu mashuhuri AICC, walisafiri kwa gari moja hadi Ikulu ndogo ya Arusha mjini ambako Rais Magufuli aliwaalika chakula cha mchana. Baada ya chakula cha mchana, Rais Museveni ambaye ni Mwenyekiti wa EAC alisema mkutano wa 20 wa wakuu wa nchi za jumuiya hiyo umeahirishwa hadi Desemba 27, 2018 utakapofanyika tena.Alisema umeahirishwa kutokana na mmoja wa wanachama, Burundi kutohudhuria, ilihali mkataba wa jumuiya hiyo unataka maamuzi yafanywe na wanachama wote kwa pamoja.  Tuliamua kuahirisha mkutano kwa sababu mmoja wetu, Burundi hakuja.Tumeahirisha mkutano mpaka Desemba 27, 2018 wakati sisi wote tutakapokuwepo kwa sababu mkataba wa Afrika Mashariki unasema mambo mawili, moja lazima tuwe na mkutano mmoja wa kawaida kila mwaka na ndio huu wa leo (jana),  alisema. Lakini vile vile uamuzi wowote utakaofanyika lazima wanachama wote wawepo, kwa hiyo kama mmoja hayupo sio vizuri kuendelea, inakuwa inakwenda kinyume na mkataba,  alisema Rais Museveni. Leo Rais Magufuli na Rais Uhuru watafungua kituo cha huduma za pamoja mpakani Namanga, Arusha.