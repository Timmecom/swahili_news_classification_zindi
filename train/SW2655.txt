 WATU saba wamekufa na wengine watatu kujeruhiwa kwenye ajali ya barabarani, iliyotokea mkoani Singida.Miongoni mwa waliokufa watano ni wafanyakazi wa Azam Media Limited.Ajali hiyo ilitokea jana saa 2:30 asubuhi katika eneo la Kizonzo lililopo katikati ya Wilaya ya Igunda mkoani Tabora na Shelui mkoani Singida, ambapo basi aina ya Coaster lililowabeba wafanyakazi hao kuelekea Mwanza, liligongana uso kwa uso na lori la mizigo lililokuwa likielekea Dar es Salaam.Kupitia taarifa iliyotumwa na Mkurugenzi wa Mawasiliano ya Rais, Ikulu, kwa vyombo vya habari jana, Rais John Magufuli ametuma salamu za rambirambi kwa Mwenyekiti wa Kampuni za Azam, Said Salim Bakhresa kutokana na vifo hivyo vya wafanyakazi watano wa vyombo vya habari vya Azam Media Limited.Wafanyakazi hao wa Azam, walikuwa wakitokea Dar es Salaam kwenda kwenye uzinduzi wa Hifadhi ya Taifa ya Burigi iliyoko Chato mkoani Geita kwa ajili ya kurusha matangazo ya moja kwa moja ya sherehe hizo.Katika salamu hizo, Rais Magufuli ameeleza kushtushwa na taarifa za ajali hiyo, iliyosababisha vifo vya watu saba, wakiwemo wafanyakazi hao watano, dereva na msaidizi wake.Amewaombea marehemu wote wapumzike mahali pema peponi.  Nimeshtushwa sana na vifo hivi, nampa pole Mwenyekiti Ndugu Said Salim Bakhresa, ndugu wa marehemu wote, Mtendaji Mkuu Ndugu Tido Mhando na wafanyakazi wote wa Azam Media Limited, waandishi wa habari wote na watu wote walioguswa na vifo hivi,  alisema Rais Magufuli.Rais Magufuli pia amewaombea majeruhi watatu wa ajali hiyo ili wapone haraka na waweze kuendelea na majukumu yao ya kila siku.Ametoa wito tena kwa watumiaji wa barabara, hususani madereva kuwa makini na kuzingatia sheria za usalama barabarani ili kuepusha ajali zinazoweza kuepukika.Mtendaji Mkuu wa Azam Media Limited, Tido Mhando, alisema majeruhi wawili hali zao mbaya na mmoja anaendelea vizuri.Alisema majeruhi hao, watahamishiwa Hospitali ya Taifa ya Muhimbili Dar es Salaam kwa matibabu zaidi baada ya serikali na Shirika la Hifadhi za Taifa (TANAPA) kuwapatia ushirikiano mkubwa na kuwapatia ndege itakayowasafirisha majeruhi hao. Miili ya marehemu imehifadhiwa kwenye Hospitali ya Wilaya ya Iramba (jana) na majeruhi wanapatiwa matibabu katika Hospitali ya Wilaya ya Igunga (jana). Ni pigo kubwa kwetu na kutokana na msiba huu, kutakuwa na mabadiliko katika matangazo yetu kwa kukatisha kila mara ili kutoa taarifa za msiba huu na shughuli za mazishi,  alieleza Tido.Tido aliwataja waliokufa kwenye ajali hiyo kuwa ni Salim Mhando ambaye alizaliwa mwaka 1985 alikuwa mtaalamu wa kuchanganya picha, Florence Ndibalema (1989) mtaalamu wa sauti, Said Haji (1989) mtaalamu wa kamera, Silvanus Kassongo (1989)injinia na Charles Wandwi (1980) mtaalamu wa kamera.Maganga Mkuu wa Wilaya ya Iramba, Dk Hussein Sepoko, aliwataja wengine waliokufa kwenye ajali hiyo kuwa ni Juma Hatibu Juma (dereva wa Coaster) na Hussein Habibu.Majeruhi ni Mohamed Mwinshehe (mtaalamu wa kamera), Mohamed Mahige (injinia) na Datus Masawe (injinia).Alisema heshima za mwisho zinatarajia kufanyika Makao Makuu ya Azam Media Limited, eneo la Tabata.Awali, Mganga Mfawidhi wa Hospitali ya Igunga, Elichadis Magogo alisema kuwa kutokana hali za majeruhi kuwa mbaya, waliamua kuwakimbiza kwenye Hospitali ya Rufaa ya Nkinga kwa ajili ya vipimo zaidi na matibabu.Mganga huyo aliwataja majeruhi hao kuwa ni Mohamed Mahige, ambaye ameumia kichwani na kuvujika miguu yote miwili wakati Datus Masawe amevunjika miguu yote miwili na kupata majeraha sehemu mbalimbali za mwili.Mohamed Mwinshehe ameumia sehemu mbalimbali za mwili na damu kuvujia ndani kwa ndani.Mkuu wa Jeshi la Polisi nchini, IGP Simon Sirro, ametoa pole kwa waandishi wote wa habari nchini na kusema kuwa msiba huo ni mzito kwa tasnia ya habari na taifa kwa ujumla.Alisema ajali hiyo ilihusisha gari aina ya Coaster lenye namba za usajili T319DMQ, mali ya Kampuni ya Azam Limited na lori lenye namba za usajili T287 DFR.Alisema Coaster hiyo ilikuwa imekodiwa na Wizara ya Maliasili na Utalii ili kuwasafirisha waandishi hao hadi Chato kwenye uzinduzi wa Hifadhi ya Burigi.Taasisi kadhaa nazo zimetuma salamu za rambirambi na hizo ni Tamwa, Klabu ya Simba na Klabu ya Yanga.