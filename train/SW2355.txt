 Kiwanda hicho ambacho kitatumia rasilimali ya gesi asili na miamba ya matumbawe (coral reefs) iliyopo wilayani Kilwa, kitajengwa kwa ubia kati ya Tanzania na nchi za Denmark, Ujerumani na Pakistan, na kitakuwa na uwezo wa kuzalisha tani 3,800 za mbolea kwa siku.Balozi wa Ujerumani hapa nchini, Egon Kochanke na Balozi wa Denmark hapa nchini, Eina Hebogrd, walisema hayo walipokutana na kufanya mazungumzo na Rais John Magufuli mwishoni mwa wiki Ikulu Dar es Salaam.Mabalozi hao walisema kiwanda hicho kikubwa barani Afrika, kitakuwa na uwezo wa kuzalisha mbolea nyingi itakayotosheleza mahitaji ya wakulima wa Tanzania na nyingine kuuzwa nje ya nchi. Kiwanda hicho kinatarajiwa kuzalisha ajira zaidi ya 5,000 na uwekezaji wake utagharimu dola za Marekani bilioni 3.Pamoja na kuwahakikishia kuimarishwa kwa uhusiano na ushirikiano kati ya serikali yake na nchi za Ujerumani na Denmark, Rais Magufuli amewaahidi mabalozi wanaowakilisha nchi hizo hapa nchini kuwa serikali yake ya awamu ya tano itatoa ushirikiano wa kutosha kuharakisha utekelezaji wa mradi huu mkubwa na amependekeza mchakato wa ujenzi uanze na kukamilishwa haraka.Aidha, Rais Magufuli na mabalozi hao wamezungumzia maeneo mengine ya ushirikiano kati ya nchi hizo na Tanzania ikiwemo kukuza biashara na uwekezaji, kuendeleza bandari za Tanzania na kuimarisha mapambano dhidi ya rushwa.Wakati huo huo, Rais Magufuli amezungumza na Balozi wa Uturuki hapa nchini, Yasemin Eralp ambapo pamoja na kukubaliana kuimarisha zaidi uhusiano na ushirikiano baina ya nchi hizi mbili, ameikaribisha nchi hiyo kuwekeza hapa Tanzania katika uzalishaji wa dawa za kutibu binadamu na kujenga viwanda vya kuzalisha bidhaa mbalimbali kutokana na nchi hiyo kubobea katika maeneo yao.