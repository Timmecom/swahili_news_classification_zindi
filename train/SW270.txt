 MWILI wa mmiliki wa Kampuni za IPP na mfanyabiashara mkubwa nchini na Afrika, Dk Reginald Mengi unatarajiwa kuwasili nchini Jumatatu, Mei 6, ukitokea Dubai tayari kwa maandalizi ya maziko yanayotarajiwa kufanyika Alhamisi, wiki ijayo.Jumanne asubuhi mwili wake utapelekwa katika Viwanja vya Karimjee jijini Dar es Salaam ili wananchi, viongozi mbalimbali na wafanyabiashara wenzake, wapate nafasi ya kutoa heshima za mwisho, kabla ya kupelekwa nyumbani kwake. Mengi alifariki dunia akiwa Dubai katika Falme za Kiarabu (UAE), usiku wa kuamkia juzi Alhamisi, Mei 2 baada ya kuugua kwa muda mfupi.Mwanasheria wake na Msemaji wa Familia, Michael Ngalo alisema kuwa mwili wa Mengi utawasili Jumatatu kwa ndege ya Shirika la Ndege la Emirates saa 8:00 mchana. Baada ya kupokelewa, utapelekwa katika Hospitali ya Jeshi ya Lugalo huku waombolezaji wakiendelea kuomboleza nyumbani kwa marehemu. Ngalo alisema Jumanne asubuhi mwili utapelekwa katika Viwanja vya Karimjee ili kutoa heshima za mwisho kisha kupelekwa nyumbani kwake.Kwa mujibu wa Ngalo, Jumatano mwili utasafirishwa asubuhi kwenda Kilimanjaro kwa ndege na utapokelewa katika Uwanja wa Kimataifa wa Kilimanjaro (KIA) na kisha kupelekwa nyumbani kwake Machame katika kijiji cha Nkuu kwa maziko, yatakayofanyika Alhamisi asubuhi Mei 9. Maziko hayo yatatanguliwa na ibada itakayofanyika katika Kanisa la Kiinjili la Kilutheri Tanzania (KKKT) la Kisereny.Salamu za rambirambi zaendelea kumiminika Rais John Magufuli alituma salamu za rambirambi juzi kwa familia ya Mengi na watanzania wote kupitia ukurasa wake wa Twitter, akimuelezea kuwa ni mtu atakayekumbukwa kwa kuchangia kwa kiasi kikubwa maendeleo ya Taifa la Tanzania.Mbali na Rais Magufuli, Umoja wa Mataifa (UN), Ubalozi wa Marekani, Baraza la Biashara Afrika mashariki (EABC), Jukwaa la Wahariri (TEF), mawaziri, wabunge na wakuu wa mikoa na wilaya, viongozi wa dini na wananchi, walituma salamu za rambirambi na kuomboleza kwa kuandika mema aliyofanya Mengi katika magazeti na mitandao ya kijamii.Vyombo vya habari vya Tanzania ikiwemo TSN na vya kimataifa, havikubaki nyuma kutangaza msiba huu wa mzalendo wa kwanza nchini kujikwamua katika umasikini wa kipato na kuwakwamua wengine kupitia uwekezaji wake katika viwanda na kampuni alizozimiliki ikiwemo ya habari. Jana Rais wa Zanzibar, Dk Ali Mohamed Shein alituma salamu za rambirambi kwa familia, ndugu, jamaa, marafiki na wafanyakazi wa IPP kufuatia kifo hicho.Dk Shein alisema huo ni msiba wa kitaifa, kwani wananchi wa Zanzibar na Tanzania nzima, wamejawa na simanzi kwa kuondokewa na mtu muhimu katika jamii kama Mengi.  Kwa hakika msiba huu umetugusa Watanzania sote, ni msiba wetu kwa sababu aliyefariki ni ndugu yetu, mwenzetu, mfanyabiashara, mwekezaji mzalendo na aliyekuwa akiwajali wanyonge wakiwemo wananchi wa rika zote pamoja na watu wenye ulemavu, wanamichezo na wapenda mazingira , ilieleza sehemu ya salamu za rambirambi alizozituma Dk Shein.Pamoja na hayo, Dk Shein alieleza kuwa wananchi wa Zanzibar wanaungana na ndugu, jamaa, wafanyakazi wa IPP Media na marafiki wa marehemu katika msiba huo mzito na kumuomba Mwenyezi Mungu aipe familia moyo wa subira katika kipindi hiki kigumu kwao. Dk Shein alieleza kuwa hatomsahau Mengi kwa juhudi zake kubwa katika suala zima la uhifadhi wa mazingira, kwani aliweza kushirikiana nae kwa kiasi kikubwa wakati akiwa Makamu wa Rais wa Jamhuri ya Muungano na Mengi akiwa Mwenyekiti wa Baraza la Taifa la Hifadhi na Usimamizi wa Mazingira (NEMC).Dk Shein alisema Mengi akiwa Mwenyekiti wa Baraza la Biashara la Afrika Mashariki (EABC) kuanzia mwaka 2008 hadi 2009, alihamasisha maendeleo ya Jumuiya ya Afrika Mashariki (EAC) kwa kuchangia ukuaji wa sekta binafsi kuendana na soko la pamoja kwa nchi wanachama. Alisema pia alikuwa na juhudi kubwa za kuimarisha tasnia ya habari katika nchi za Afrika Mashariki, ambapo aliweza kuanzisha tuzo za waandishi wa habari katika nchi za EAC kwa ajili ya kuhamasisha ari ya uandishi wa kujenga uhusiano mwema wa EAC.Dk Shein alisema kuwa Mengi atakumbukwa kwa uzalendo wake wa kuipenda nchi yake pamoja na wananchi wake, hasa katika kuimarisha michezo ambapo hadi mauti yanamfika alikuwa Mlezi wa Timu ya Taifa ya Vijana U 17  Serengeti Boys . Askofu wa Kanisa la Moravian la Uamsho Tanzania , Emmaus Mwamakula, alimuelezea Mengi kama mmoja wa watanzania wenye uzalendo wa kweli, kwani mafanikio yake makubwa hayakumuweka mbali na wahitaji, aliwasaidia kwa hali na mali.  Hukuongozwa na Ilani ya chama chochote cha siasa lakini uliianza na kuitekeleza sera ya viwanda.Hukuwahi kutoa ahadi katika jimbo lolote la uchaguzi, lakini ulitimiza ahadi za moyo wako za kuwasaidia wanyonge na masikini. Haukuwa mkamilifu lakini ulipoona umepungukiwa ulitengeneza mambo yako na kanisa, bila shaka matendo yako mema yalitufanya tusiyatafakari mapungufu yako,  alisema Askofu Mwamakula. Mwaka 2014 Mengi alishika nafasi ya 50 miongoni mwa watu matajiri barani Afrika, akikadiriwa kumiliki utajiri wa dola za Marekani milioni 560.