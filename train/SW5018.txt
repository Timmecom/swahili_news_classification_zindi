 MSHAMBULIAJI wa kimataifa wa Tanzania, Mbwana Samatta juzi amefunga mabao mawili wakati Genk ikishinda 4-2 dhidi ya wenyeji Besiktas kwenye mchezo wa Kundi I wa Ligi ya Ulaya jijini Istanbul.Samatta ambaye ni nahodha wa timu ya Taifa ya Tanzania, Taifa Stars, alifunga mabao hayo katika dakika ya 23 na 69 na yote akitengenezewa nafasi na beki kinda Mdenmark mwenye umri wa miaka 21, Joakim Maehle.Mabao mengine ya Genk yalifungwa na viungo Dieumerci N Dongala kutoka Jamhuri ya Kidemokrasia ya Kongo (DRC) dakika ya 81 na Mpolish Jakub Piotrowski katika dakika ya 83.V gner Love ndiye aliyefunga mabao yote ya Besiktas la kwanza dakika ya 74 akimalizia pasi ya Gokhan Gonul na la pili dakika ya 86 akimalizia pasi ya Mustafa Pektemek Kwa ushindi huo, Genk inaongoza Kundi I baada ya kufikisha pointi sita baada ya kucheza mechi tatu, ikishinda mbili na kufungwa moja, inafuatiwa na Malmo FF yenye pointi nne sawa na Sarpsborg 08, wakati Besiktas yenye pointi tatu inashika mkia.Naodha huyo juzi alifikisha mechi 124 katika mashindano yote tangu alipojiunga na Genk Januari mwaka 2016 akitokea TP Mazembe ya Jamhuri ya Kidemokrasia ya Kongo (DRC) na amefunga jumla ya mabao 47.Katika Ligi ya Ubelgiji amecheza mechi 96 na kufunga mabao 33, Kombe la Ubelgiji mechi nane mabao mawili na Europa League mechi 20 mabao 14. Mabao hayo yanamfanya Samatta kuzidi kujiweka katika nafasi nzuri ya kusajili na timu zinazoshiriki ligi kubwa barani Ulaya kama zile za England.