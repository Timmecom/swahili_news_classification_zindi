 Makubaliano hayo yalifanyika kati ya Shirika la Maendeleo ya Petroli Tanzania (TPDC) na Total E&P Uganda ikiwa ni fursa kwa serikali hizo kufanya kazi kwa pamoja katika kuangalia uwezekano wa kuendeleza mradi wa kusafirisha mafuta ghafi kutoka Kabaale, Uganda hadi Bandari ya Tanga.Akizungumza baada ya kusaini hati hiyo, Kaimu Katibu Mkuu, Wizara ya Nishati na Madini, Ngosi Mwihava, alisema makubaliano hayo pia yanatambua faida zaidi zitakazopatikana kwa Tanzania na Uganda ambazo ni zaidi ya utekelezaji wa mradi huo.Alisema makubaliano hayo yanatoa mwongozo kwa pande zote zinazohusika kuendelea kufanya kazi kwa pamoja kuboresha tafiti zilizokwisha fanyika kuhusu njia ya Tanga. Tanzania na Uganda wana historia ndefu ya ushirikiano na mradi huu utazidi kuboresha ushirika kati ya nchi hizi,  alisema.Mkurugenzi Mtendaji wa TPDC, Dk James Mataragio alisema shirika lina uzoefu wa muda mrefu katika ujenzi, uendeshaji na utunzaji wa bomba.Alisema, uzoefu huo utasaidia katika utekelezaji wa mradi. Katibu Mkuu Wizara ya Maendeleo ya Nishati na Madini wa Uganda, Dk Fred Kaliisa, alisema makubaliano hayo ni hatua muhimu katika kukuza ushirikiano kwenye sekta ya nishati kwa nchi hizo.