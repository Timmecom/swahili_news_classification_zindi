 RAIS John Magufuli amewaonya viongozi wenye migogoro baina yao, kumaliza mara moja tofauti hizo, kwa sababu zinaathiri utendaji kazi; na iwapo hawataacha, atawawajibisha ikiwa ni pamoja na kuwaondoa kwenye nadhifa zao.Alitoa kauli hiyo juzi Ikulu, jijini Dar es Salaam katika kikao kazi kati yake na wakuu wa mikoa, makatibu tawala wa mikoa, wakuu wa wilaya, makatibu tawala wa wilaya na wakurugenzi wa halmashauri za majiji, manispaa, miji na wilaya. Rais Magufuli aliwataka watendaji hao wajenge ushirikiano na uhusiano mzuri baina yao, ili kurahisisha utekelezaji wa majukumu yao.Kwenye kikao kazi hicho kilichohudhuriwa pia na Makamu wa Rais, Samia Suluhu, Waziri Mkuu, Kassim Majaliwa, baadhi ya mawaziri na makatibu wakuu, Rais Magufuli aliwataka pia viongozi hao kuwa waadilifu na wenye nidhamu kazini.Aliwakumbusha kusimamia kwa ukaribu miradi yote ya maendeleo, inayotekelezwa katika maeneo yao, kusimamia ukusanyaji wa mapato yote ya serikali, rasilimali, ulinzi na usalama.Rais Magufuli aliwapongeza viongozi hao, kwa kazi nzuri wanazozifanya zinazowezesha mipango na mikakati mbalimbali ya serikali kwenda vizuri. Aliwahakikishia kuwa anawaamini na anatarajia wataendelea kufanya vizuri katika utekelezaji wa majukumu yao. Ni matumaini yangu baada ya kikao hiki cha leo sote tutakwenda kwa mwelekeo mzuri zaidi, nendeni mkachape kazi, mimi ndiye niliyewaweka kwenye nafasi hizo na ninafuatilia utendaji kazi wa kila mmoja wenu, sitarajii kusikia tena hamuelewani miongoni mwenu  alisisitiza Rais Magufuli. Katika kikao hicho, Rais Magufuli alisikiliza kero na changamoto mbalimbali, zinazowakabili viongozi hao katika maeneo yao ya kazi na kuahidi kuzishughulikia.Kabla ya kuanza kwa kikao hicho, Rais Magufuli alimuapisha Juma Homera kuwa Mkuu wa Mkoa wa Katavi. Homera pia alikula kiapo cha uadilifu kwa viongozi wa umma, kilichoongozwa na Kamishna wa Maadili, Jaji mstaafu, Harold Nsekela. Baada ya kikao hicho, viongozi hao walikula futari na Rais Magufuli aliyoiandaa kwa ajili yao.Awali, Rais Magufuli alitengua uteuzi wa wakurugenzi wawili akiwemo Mkurugenzi wa Halmashauri ya Wilaya ya Mbozi mkoani Songwe, Adelius Makwega na Mkurugenzi wa Halmashauri ya Wilaya ya Uyui mkoani Tabora, Hadija Makuwani. Kwa mujibu wa taarifa iliyotolewa na Mkurugenzi wa Mawasiliano ya Rais, Ikulu, Gerson Msigwa, utenguzi huo umeanza juzi na wakurugenzi wapya wa halmashauri hizo watateuliwa baadaye.