 WIZARA ya Maliasili na Utalii imeanza hatua za uwekezaji wa miundombinu wezeshi kwa ajili ya utalii wa picha katika Pori la Akiba la Swagaswaga, ili kujenga hamasa kwa wakazi wa Dodoma kutembelea vivutio vya utalii kwa ajili ya mapumziko na burudani.Hatua hiyo inakuja kutokana na serikali kuhamishia shughuli zote za kiserikali katika jiji hilo.Naibu Waziri wa Maliasili na Utalii, Constantine Kanyasu aliyasema hayo alipozungumza na watumishi wa pori hilo alipolitembelea ikiwa ni ziara yake ya kikazi katika Wilaya ya Chemba mkoani Dodoma na kusisitiza kuwa uwekezaji huo utachochea shughuli za utalii kwa wakazi wa ukanda huo.Amesema hadi hivi sasa tayari ujenzi wa hosteli yenye uwezo wa kuchukua wanafunzi zaidi 77 zimeanza kujengwa kwa ajili ya kutoa huduma za malazi.Akizungumzia kuhusu suala la usafiri, Kanyasu alisema ukarabati wa barabara za ndani katika pori hilo umeanza licha ya kuwa barabara zilizo nyingi ni nzuri na zimekuwa zinapitika hata kipindi cha masika. Tumeamua kuchukua uamuzi huu baada ya kubaini kuwa wakazi wengi wa Dodoma hawana sehemu ya kupumzika na kuburudika wakiwa wameambatana na familia zao wakati wa kipindi cha likizo, amesema.Amesema uamuzi huo utasaidia kwa wakazi wa Dodoma na mikoa ya jirani kwenda katika pori hilo kwa ajili kuona wanyamapori ikiwa pamoja na kupumzika.Alisema pori hilo linasifika kuwa na idadi kubwa ya makundi ya tembo hali iliyochangiwa na juhudi kubwa zilizofanywa na serikali ya kukomesha vitendo vya ujangili ukilinganisha na kipindi cha nyuma.Mbali na uwepo wa wanyamapori hao, Kanyasu alisema pori hilo lina michoro ya mapangoni katika maeneo 52 ilichorwa miaka 1000 iliyopita na kabila la Wasandawe ambayo ni miongoni mwa vivutio vya utalii vya kipekee katika pori hilo.Pia, linasifika kwa kuwa na njia iliyotumiwa na watumwa waliokuwa wakisafirishwa kutoka Kigoma kupitia Tabora kuelekea Tanga kwenda kufanya kazi kwenye mashamba ya katani.Naibu Kamishna wa Uhifadhi wa Mamlaka ya Usimamizi wa Wanyamapori Tanzania (Tawa), Mabula Misungi amesema katika mwaka ujao, Tawa imejipanga kujenga hosteli zaidi ya tatu kwa ajili ya watalii ambao sio wanafunzi.