 MFANYABIASHARA na mganga wa kienyeji ambaye ni mkazi wa Mtaa wa Vuta, Kata ya Kizwite, James Kapyela (54), amefi kishwa katika Mahakama ya Wilaya ya Sumbawanga mkoani Rukwa akikabiliwa na mashtaka mawili ya mauaji ya watoto.Amefikishwa mbele ya Hakimu Mfawidhi Mkoa wa Rukwa, Geni Dudu, Aprili 25, mwaka huu, ikiwa ni mara yake ya tatu, akikabiliwa na mashtaka ya kuwaua watoto Emmanuel Juma  Ngelesha  (4) na Nicholaus Mwambage (7) aliyekuwa mwanafunzi wa Shule ya Awali Kizwite Manispaa ya Sumbawanga.Hakimu Dudu aliamuru mshtakiwa huyo kurejeshwa rumande hadi Mei 5, mwaka huu, shauri hilo litakapotajwa tena akieleza kuwa hiyo ni kutokana na upande wa mashtaka kueleza kuwa upelelezi wa shauri hilo haujakamilika. Mshtakiwa huyo alifikishwa mahakamani hapo chini ya ulinzi mkali kutokana na tukio lililotokea Aprili 14, mwaka huu alipofikishwa mahakamani hapo kwa mara ya kwanza umati wa watu uliofurika nje ya majengo ya mahakama hiyo na kuzua taharuki kubwa wakidai kuwa wako tayari  kumuua  mshtakiwa huyo.Akiwa mbele ya Hakimu Geni kwa mara ya kwanza Machi 23, mwaka huu, Kapyela hakutakiwa kujibu lolote kwa kuwa mahakama hiyo haina uwezo kisheria kusikilkiza shauri hilo litakalosikilizwa na Makahama Kuu Tanzania. Upande wa Mashtaka unawakilishwa na Wakili wa Serikali, John Kabengula akisaidiwa na Irene Mwabeza. Mshtakiwa huyo alijisalimisha mwenyewe mikononi mwa Polisi, Machi 23, mwaka huu akituhumiwa kuwatekanyara watoto watatu wa kiume na kuwalawiti kisha akawaua wawili baada ya kuwafungia kwenye gari bovu kwa siku tatu mfululizo bila kuwapatia chakula wala maji.Inadaiwa mwanamume huyo baada ya watoto wawili kufa baada ya kukosa hewa, aliichukua miili yao na kuitupa katika pagala la nyumba jirani na nyumba yake anayoishi katika Mtaa wa Vuta katika Kata ya Kizwite iliyopo katika Tarafa ya Lwiche, Manispaa ya Sumbawanga. Baada ya kugundulika miili ya watoto hao wawili ikiwa imetupwa kwenye pagala katika Mtaa wa Vuta jirani na nyumba ya mtuhumiwa, ilisababisha taharuki na hasira kwa wakazi wa Kata ya Kizwite, waliobomoa nyumba ya mganga huyo na kuchoma moto gari hilo bovu ambalo ndimo walimofungiwa watoto hao kwa siku tatu mfululizo.