 Kaimu Meneja wa Bandari ya Tanga, Henry Arika amebainisha hayo jana wakati akizungumza na waandishi wa habari walipotembelea bandari hiyo ili kushuhudia tishari hizo.Alisema ununuzi wake umegharimu jumla ya Dola za Kimarekani milioni 10 na yanatarajiwa kuongeza tija na ufanisi utakaoiwezesha TPA kuwahudumia wateja wake kwa kasi kubwa zaidi tofauti na ilivyokuwa awali. Kwa kuwa tishari moja lina uwezo wa kubeba tani 3,500 au makasha 198 ya futi 20 kwa mara moja, hatua hiyo ni dhahiri itatupunguzia gharama za uendeshaji ambazo ni mizunguko ya kwenda nangani, mteja atapunguziwa muda wa kusubiri kwa kuwaongezea tija maradufu , alisema.Hata hivyo alisema pamoja na ununuzi wa tishari hizo, TPA kwa kushirikiana na serikali inaendelea na mpango wake wa ujenzi wa bandari mpya Mwambani ambayo itawezesha meli kutia nanga moja kwa moja.Bandari ya Tanga ndiyo ya pili kwa ukubwa nchini ukiacha ile ya Dar es Salaam, ina gati lenye urefu wa mita 381 na kina kifupi cha maji ambacho hulazimisha mzigo kuhudumiwa mara mbili nangani na gatini ambapo shughuli za kupakia na kushusha hufanyika kwa kutumia tishari pamoja na meli za kuvuta vyombo.