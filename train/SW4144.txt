 SERIKALI imesema walimu hawapaswi kudai malimbikizo ya nyongeza ya mwaka ya mshahara kwa miaka ambayo nyongeza hiyo haikutolewa.Hayo yalibainishwa bungeni jana na Naibu Waziri, Ofisi ya Rais, Tawala za Mikoa na Serikali za Mitaa(TAMISEMI), Mwita Waitara wakati akijibu swali la Mbunge wa Viti Maalumu, Zainab Bakar (Chadema) kwa niaba ya Waziri wa Nchi, Ofisi ya Rais, Menejimenti ya Utumishi wa Umma na Utawala Bora.Katika swali lake, Bakar alisema:  walimu wote nchini wameingia katika mkataba na mwajiri wake ambao pamoja na mambo mengine unaonesha uwepo wa nyongeza ya mshahara kila ifikapo Julai. Tangu iingie madarakani serikali ya awamu hii walimu hawajapewa hiyo. Alitaka kujua kama serikali itawalipa walimu kama malimbikizo au imeshapoteza. Akijibu swali hilo, Waitara alisema serikali imekuwa ikitekeleza miongozo mbalimbali iliyowekwa kuhusu maslahi ya walimu ikiwa ni pamoja na kutoa nyongeza za mwaka za mishahara kulingana na utendaji mzuri wa kazi na kwa kuzingatia tathimini ya utendaji kazi ya kila mwaka. Kwa mujibu wa Kanuni E. 9 (1) ya Kanuni za Kudumu katika Utumishi wa Umma za mwaka 2009 Toleo la Tatu, nyongeza ya mwaka ya mishahara haipaswi kuombwa au kudaiwa na walimu, bali serikali ndiyo yenye uamuzi wa kutoa au kutotoa nyongeza hiyo kutokana na sera za kibajeti kwa mwaka husika, alisema. Alisema watumishi wa umma wakiwemo walimu wanastahili kupewa nyongeza ya mwaka ya mshahara iwapo bajeti ya mishahara inaruhusu.Waitara alisema kutokana na ufinyu wa bajeti, nyongeza hiyo haikutolewa kwa watumishi katika mwaka wa fedha 2003/4, 2004/5, 2008/9, 2011/12, 2012/13 na 2016/17.  Hata hivyo, kwa kutambua utendaji mzuri wa kazi, Serikali ya Awamu ya Tano ilitoa nyongeza ya mwaka ya mshahara kwa watumishi wote ikiwemo walimu katika mwaka 2017/18, alieleza na kuongeza:  Napenda kuliarifu Bunge lako tukufu kuwa serikali itatoa nyongeza ya mishahara ya mwaka kwa watumishi kadri ya uwezo wa kulipa utakavyoruhusu. Hivyo walimu hawapaswi kudai malimbikizo ya nyongeza ya mwaka ya mshahara kwa miaka ambayo nyongeza hivyo haikutolewa. 