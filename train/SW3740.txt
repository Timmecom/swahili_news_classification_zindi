 MKUU wa Wilaya ya Dodoma, Patrobas Katambi amewaahidi kwamba Jiji litawatafutia eneo lingine wafanyabiashara waliokuwa wakifanya biashara pembeni ya jengo la makao makuu ya CCM jijini hapa.Kauli hiyo ya mkuu wa wilaya aliitoa baada ya wafanyabiashara kwenda kulalamika kwake baada ya uongozi wa jiji la Dodoma kuamua kuvunja vibanda vyote vilivyo mbele ya jengo hilo.Vibanda hivyo vilivunjwa siku moja kabla ya Kamati Kuu ya CCM na Halmashauri Kuu kufanya kikao chake katika majengo hayo jijini hapo. Eneo hili sio salama kutokana kufanya biashara na kuwa karibu na barabara kuu, jambo ambalo linaweza kusababisha ajali,  alisema Mkuu wa Wilaya, Katambi.Awali, wafanyabiashara ndogo maarufu kama machinga wanaofanya biashara zao nje ya uzio wa ofisi za makao makuu ya Chama Cha Mapinduzi (CCM) waliulalamikia uongozi wa Jiji la Dodoma kutokana na kuwavunjia vibanda vyao vya biashara bila kuwapa taarifa.Mwenyekiti wa wamachinga hao, Innocent Mushi alisema wamekuwa wakifanya biashara katika eneo hilo kwa muda mrefu lakini jiji hilo halijawahi kuwapatia taarifa ya kuondoa vibanda vyao. Sisi hatupingi kuondoka hapa ila tunacholalamika ni kuharibiwa mali zetu, wangetupa taarifa sisi tungetoa mali zetu kuliko hasara tuliyopata,  alisema.Mushi alisema wafanyabiashara hao 65 walifuata utaratibu wa kuomba nafasi hiyo kwa uongozi wa CCM ukawaruhusu kufanya biashara nje ya eneo lao kwa masharti waliojiwekea. Aliyataja baadhi ya masharti hayo kuwa walitakiwa kuacha nafasi ya barabara kuu pamoja na kutoziba mageti ya kuingilia ndani ya Ofisi za makao makuu ya Chama hicho.