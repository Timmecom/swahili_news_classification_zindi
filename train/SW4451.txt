 JIJI la Dodoma limeamua kuuza viwanja vya biashara kwa njia ya mnada ili kuwapa fursa wafanyabiashara mbalimbali kuvipata kwa urahisi, kwa uwazi bila urasimu.Akizungumza na gazeti hili, Mkurugenzi wa Jiji la Dodoma, Godwin Kunambi alisema mnada huo unafanyika leo katika eneo la Mtumba umbali wa kilometa 15 kutoka katikati ya jiji hilo. Kunambi alisema wafanyabiashara watakaotaka viwanja hivyo takribani 14 ambavyo vina ukubwa kati ya meta za ujazo 4,000 na meta 27, 516, vinafaa kwa biashara kubwa zikiwemo za kujenga vituo vya afya binafsi pamoja na nyumba za kupangisha. Wale wafanyabiashara watakaoshinda au kufikia bei ya kushinda katika mnada, watatakiwa kulipa papo hapo asilimia 25 ya bei iliyofikiwa mnadani na asilimia 75 zinazobaki watatakiwa kulipa ndani ya wiki mbili tangu siku hiyo,  alisema.Alisema lengo la kutoa muda mfupi kukamilisha malipo, ni kuziba mianya ya madalali kutumia muda huo kununua viwanja hivyo na kuvidalalisha kwa watu wengine kwa bei ya kuruka. Kunambi alisema viwanja hivyo vimetengwa rasmi kwa ajili ya taasisi mbalimbali na hata watu binafsi kununua ili viwanja hivyo kwa ajili ya huduma mbalimbali za kibiashara vikiwemo vituo vya mafuta, gereji, maghala na maeneo ya kuosha.Alisema wafanyabiashara mbalimbali wenye nia ya kununua viwanja hivyo juzi walikwenda kuangalia viwanja hivyo vilipo, ukubwa wake na upatikanaji wa miundombinu katika eneo hilo. Kunambi alisema mnada huo katika eneo la wazi kwenye viwanja vya ofisi za manispaa ya zamani, jirani na eneo la soko na stendi ya sabasaba ili kuwapa fursa wafanyabiashara kushindana katika kununua viwanja hivyo kwa uwazi.Mkuu wa Idara ya Ardhi, Mipango Miji na Maliasili katika Jiji la Dodoma, Joseph Mafuru alisema lengo la kuuza viwanja kwa mnada ili kuhakikisha wanapunguza mtindo ulioibuka wa madalali kuingilia kati na kununua halafu kuuza kwa bei kubwa. Alisema jiji hilo limebuni mtindo huo wa kuuza viwanja kwa mnada ili kutoa fursa sawa kwa wafanyabiashara na kwa taasisi mbalimbali kushindana katika bei ili kupunguza urasimu wowote usio wa lazima katika kuvipata na malipo yake.