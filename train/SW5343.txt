 WABUNGE wameitaka serikali kufanya maandalizi ya kutosha kwa Wakala wa Maji Vijijini (Ruwasa) na kuhakikisha wanatengewa fedha za kutosha ili kuweza kufikisha maji vijijini kwa ufanisi.Wakichangia makadirio ya Bajeti ya Wizara ya Maji kwa mwaka 2019/2010 iliyowasilishwa bungeni juzi na Waziri wa Maji Profesa Makame Mbarawa, wabunge wametaka wakala huyo kufanyiwe maandalizi ya kutosha na kutengewa fedha za kutosha.Akichangia Mbunge wa Nanyamba, Abdallah Chikota (CCM) alisema baada ya Bunge kupitisha mabadiliko ya sheria inayoanzisha Ruwasa, wakati umefika sasa kwa serikali kufanya maandalizi ya kutosha ili wakati utakapoanza kutekeleza majukumu yake ifanye kazi zake kwa ufanisi na itapunguza lawama kwa wakala huyo.Aidha, Chikota ametaka fedha zilizotengwa kwa ajili ya wizara ya maji itolewe kama zilizopangwa ili miradi ya maji itekelezwe kama ilivyopangwa na kwa kufanya hivyo kutapunguza hoja za wabunge wakati wa kampeni za uchaguzi mkuu ujao.Mbunge wa Viti Maalum, Christine Ishengoma (CCM), aliomba serikali kuhakisha wakala wa Maji vijijini unasimamiwa ipasavyo na kupewa fedha za kutosha ili kuweza kuchagiza upatikanaji wa maji vijijini.Mbunge wa Igalula, Mussa Ntimizi (CCM) pamoja na kutaka wabunge kuungana katika kuhakikisha fedha za Mfuko wa Maji zinaongeza pia alitaka uimarishwaji wa Wakala wa Maji Vijijini.Mbunge Mtwara Vijijini, Hawa Ghasia ametaka kujua mikakati ya serikali katika kutekeleza mradi wa maji kutoka Mto Ruvuma ambao amesema kuna taarifa zisizo rasmi kuwa mradi huo hautatekelezwa tena. Tunayo miradi ya maji ambayo ni mibovu, tunao mradi wa Kitere ambao unatakiwa upeleke maji katika vijiji vya Chemchem, Nakada, Chekereni na Lilido, lakini mradi huu ulijengwa muda mrefu na sasa hivi unahitaji ukarabati mkubwa, nimeangalia katika hii bajeti sijaona,  alisema.Mbunge wa Bunda, Esther Bulaya (Chadema), alisihi Bunge tutimize wajibu wa kuibana serikali ili fedha zinazotengwa kwa ajili ya miradi ya maji zinatolewa kama ilivyopangwa, kinyume chake wabunge wataishia kumshambulia Waziri wa maji (Profesa Mbarawa) na kusisitiza kuwa maji hayana mbadala.Mbunge, Emmanuel Pabian alisema baada ya serikali kutenga fedha za kuwalipa wakandarasi, ni vyema sasa Wizara ikawaandikia barua wakandarasai wote kurudi maeneo ya mradi ili kuendelea na kazi na kuonesha shaka kuwa wakandarasai hao wanaweza kulipwa lakini wakachelewa kutekeleza miradi hiyo.