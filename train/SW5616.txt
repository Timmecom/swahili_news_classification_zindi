 Waziri wa Habari, Sanaa, Utamaduni na Michezo Dk Harrison Mwakyembe amesema kuwa ufundishaji wa lugha ya sanaa ni lazima uende sambamba na ufundishaji wa lugha ya Kiswahili.Ameyasema hayo wakati wa ufunguzi wa Tamasha la Kimataifa la 38 la Sanaa na Utamaduni Bagamoyo (TASUBA) leo, Jumamosi, yatakayodumu kwa wiki moja katika Chuo cha Sanaa Bagamoyo. Waziri Mwakyembe ameeleza kuwa tayari ameiambia bodi ya wakurugenzi ya chuo hicho ianze kufikiria kuunda idara ya Kiswahili ili lugha hiyo ifundishwe rasmi.  Sanaa na lugha haviachani na ndio maana nimeagiza kuwa kwenye tamasha la mwaka ujao lazima kuwe na mada maalumu za kujadili lugha ya Kiswahili,  ameeleza. Vilevile Waziri Mwakyembe ametoa wito kwa wasanii wa filamu na muziki kusomea sanaa kwenye chuo hicho ili waboreshe kazi zao. Watanzania lazima waelewe kuwa sanaa ni ajira lakini inakua ajira pindi mtu anapokuwa na weledi, ikizingatiwa kuwa ushindani ni mkubwa sokoni,  aliongeza.