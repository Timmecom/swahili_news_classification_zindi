 SAKATA la tishio la mgomo wa madereva wa mabasi yaendayo mikoani na nchi jirani umetinga bungeni ambapo serikali imeombwa kukaa na wafanyabiashara wa vyombo vya usafi ri ili kutafuta suluhu ya tozo na adhabu mbalimbali zinazolalamikiwa. Suala hilo lilitinga bungeni jana baada ya Mbunge wa Ulanga, Goodluck Mlinga (CCM) kuomba bunge lisitishe shughuli zake na kujadili suala hilo akidai ni la dharura.Aliomba Bunge kuahirisha kazi zake zilizopangwa jana na kujadili tishio la mgomo wa madereva wa mabasi hayo akisema baadhi yameanza kusitisha utoaji wa huduma ya usafiri. Alitoa mfano wa adha hizo kuwa ni kufungwa kwa Vifaa Maalumu vya Kudhibiti Mwendokasi wa Basi (VTS) ambavyo vinaangaliwa na maofisa wa Mamlaka ya Usafiri wa Nchi Kavu na Majini (Sumatra) kutoka mabasi yanapoanzia safari hadi yanapomaliza na dereva akibainika kuongeza mwendo anapewa alama moja. Alisema mbali ya vidhibiti mwendo pia zipo alama za barabarani nyingi akatoa mfano kuwa umbali wa Dar es Salaam na Chalinze ambao ni kilomita 193 kuna vibao vya kupunguza mwendo zaidi ya 93 na mabasi hayo yanatakiwa kwenda umbali wa kilometa 50 kwa saa na kuwa ukijumlisha na matuta ya barabarani, dereva anaweza kutumia saa sita. Alisema dereva asiposimama kwenye eneo la wapita kwa miguu au kwenye eneo linaloonesha pungufu ya kilometa 80 kwa saa anapewa alama, na katika barabara hiyo anaweza kujikuta anapewa alama nyingi kwa siku moja. Naibu Spika wa Bunge, Dk Tulia Ackson akijibu mwongozo huo, alisema jambo hilo si la dharura kwa Kanuni za Bunge Kifungu cha 47 (4) na 48 (4) kwani halikutokea mapema katika siku hiyo.Alisema lakini kutokana na umuhimu wa jambo hilo, serikali inatakiwa kuchukua hatua ili kuhakikisha inakaa na wamiliki na madereva wa mabasi hayo ili kujadiliana kwa kina suala hilo kwa kuangalia namna bora ya kuondoa kero zilizopo lakini pia kulinda maisha ya watu. Dk Tulia alisema vitendo hivyo vinavyofanywa kwa madereva ni uonevu kwani katika kufikia uchumi wa kati watu wanatakiwa kusafiri kwa haraka kutoka eneo moja hadi nyingine kwa shughuli za uzalishaji, lakini wakizingatia usalama wa safari zao. Mwanzoni mwa wiki kulikuwa na hoja ya kuanza kwa mgomo kwa madereva wa magari yaendayo mikoani kutokana na kutozwa gharama mbalimbali ambazo zinazidi uendeshaji wa shughuli zao lakini hata hivyo juzi Sumatra ilikanusha taarifa za kuwepo kwa mgomo huo.