 MSHAMBULIAJI wa Simba, Emmanuel Okwi ameahidi kutoa raha katika tamasha la Simba linalotarajiwa kufanyika Agosti 8 kwenye Uwanja wa Taifa, Dar es Salaam.Simba hufanya tamasha lao Agosti 8 ya kila mwaka ambapo hucheza hutambulisha jezi watakazotumia msimu mzima, wachezaji na mwisho hucheza mechi ya kirafiki na timu kutoka nje ya nchi.Katika ujumbe wake alioutuma jana akiwa kwenye kambi ya maandalizi ya msimu na timu yake Uturuki, Okwi alisema wanaendelea vizuri na mazoezi kuhakikisha wanatoa burudani ya kipekee siku hiyo. Tuko poa, mambo yanakwenda vizuri kwa ajili ya tamasha la Simba, tunajipanga kupambana ili kutoa burudani kwa mashabiki wetu kabla ya kuanza kwa msimu,  amesema.Okwi amesema chini ya Kocha mpya Patrick Aussems anaamini watafanya vizuri kwani wachezaji wanaonekana kuwa na morali ya hali ya juu tayari kwa burudani. Kikosi hicho kinatarajiwa kuwasili nchini kuanzia Agosti 5, mwaka huu tayari kwa tamasha hilo.Hivi karibuni Mkuu wa Idara ya Habari na Mawasiliano wa Simba Haji Manara alisema tamasha la mwaka huu litakuwa tofauti na misimu mingine wakipania kulifanya liwe kubwa na lenye kuvutia kwa burudani mbalimbali.