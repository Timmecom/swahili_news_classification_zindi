 RAIS John Magufuli ameipongeza timu ya soka ya taifa ya Tanzania Bara ya wanawake, Kilimanjaro Queens kwa kutwaa ubingwa wa michuano ya kombe la Chalenji kwa ukanda wa Afrika Mashariki na Kati (Cecafa).Kilimanjaro Queens juzi ilitwaa ubingwa huo kwa mara ya pili mfululizo baada ya kuifunga Ethiopia mabao 4-1 mjini Kigali, Rwanda.Timu hiyo ilitwaa ubingwa huo kwa kuwa na uwiano mzuri wa mabao baada ya kulingana pointi na Uganda iliyoshika nafasi ya pili. Timu hizo zote zilimaliza zikiwa zimelingana pointi, saba.Akizungumza Ikulu Dar es Salaam jana alipokuwa akitangaza mabadiliko katika nafasi mbalimbali za uongozi serikalini, Magufuli alisema: Namalizia kwa kuwapongeza timu ya wanawake kwa kutwaa ubingwa wa Cecafa. Katika michuano hiyo iliyofanyika Kigali, Ethiopia ilishika nafasi ya tatu, Kenya ya nne na wenyeji Rwanda walishika mkia licha ya kuanza kwa ushindi wa bao 1-0 dhidi ya Kili Queens.Michuano hiyo inafanyika kwa mara ya pili, mara ya kwanza ilifanyika mwaka 2016 Jinja, Uganda ambapo Kili Queens ilitwaa ubingwa kwa kuifunga Kenya mabao 2-1 kwenye fainali.Katibu Mkuu wa Cecafa Nicholaus Musonye alisema viwango vya timu zilizoshiriki mwaka huu vimekuwa vikubwa tofauti na msimu wa kwanza. Sasa mmeona timu za wasichana zimecheza vizuri sana, viwango vyao vya uchezaji vimeimarika zaidi  mwakani tunapanga kuja na mashindano ya U-20 pia ya wanawake,  alisema Musonye.