 WAZIRI wa Mambo ya Ndani ya Nchi, Kangi Lugola ameanza ziara ya siku saba mkoani Kagera, ambayo itahusisha Kamati ya Ulinzi na Usalama pamoja na kufanya mikutano ya hadhara katika wilaya zote kuzungumza na wananchi juu ya masuala ya ulinzi.Alipowasili mjini Bukoba, alitembelea Idara ya Huduma za Uangalizi, ambako alipokea taarifa kutoka kwa Ofisa Mfawidhi wa Huduma za Uangalizi mkoani Kagera, Octavian Rwazo juu ya mienendo ya kutoa huduma kwa wafungwa wanaotumikia adhabu nje ya magereza.Rwazo alisema tangu kitengo hicho kianzishwe mwaka 2010, wamepunguza msongamano wa wafungwa 620 katika magereza mbalimbali mkoani Kagera na kuokoa Sh milioni 46.5 kila mwezi, ambazo zingewahudumia wafungwa magerezani pamoja Sh 35,428,598 ambazo zingetumika kuwalipa vibarua kila mwezi, wanaofanya usafi hospitali, halmashauri na sehemu za taasisi za umma.Alisema uwepo wa wafungwa wanaotumikia adhabu nje, umesaidia kuzalisha miche zaidi ya 20,000, ambayo hugawiwa katika taasisi za umma. Wafungwa hao wanaotumikia adhabu za nje wanaume ni 532 na wanawake 88.  Uwepo wa wafungwa wanaotumikia adhabu zao unaokoa fedha nyingi sana za serikali, lakini pia unawasaidia wahalifu kujirekebisha makosa yao ndani ya jamii maana tuna ushahidi kuna baadhi wanafungwa miaka miwili wakirudi uraiani, wanasema walisafiri, lakini hawa wanaotumikia adhabu waziwazi jamii inawaona na wanajirekebisha,  alisema Rwazo.Alisema mkoa unakabiliwa na adha ya wafanyakazi, kwani yeye tu ndiye anayefanya kazi katika kitengo hicho na amehamishwa katika ofisi tofauti mara 14 huku mara nyingi akitumia usafiri wa pikipiki kufika maeneo mbalimbali ya magereza. Alisema badala ya kufanikisha wafungwa 100 kutumikia adhabu nje ya magereza, wamejikuta wamechukua wafungwa watano au sita na kuokoa fedha ndogo sana za serikali.Alimuomba waziri kuhakikisha katika maeneo ambayo hayana watumishi wa idara hiyo, wakurugenzi wawapendekeze maofisa maendeleo ya jamii na ustawi wa jamii na kuwapa semina ili kusaidia kupunguza msongamano magerezani kwa wafungwa ambao wanafungwa na makosa madogomadogo.Lugola alisema kitengo hicho kinafanya kazi nyingi na zenye manufaa, lakini tija yake ni ndogo ambako watumishi waliopo makao makuu ni 160, lakini kitengo hakijulikani wakati kinafanya kazi nyingi zaidi katika jamii. Alisema serikali itahakikisha inakamilisha ikama ya wafanyakazi ili kitengo kifikie magereza zilizoko pembezoni na kuokoa fedha nyingi, zinazotumika kuwahudumia wafungwa wanaofungwa kwa makosa madogo; na kuwezesha wafungwa wanaotumikia adhabu nje ya magereza kufanya kazi katika taasisi za umma na kuokoa fedha.