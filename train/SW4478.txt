 NAIBU Waziri wa Viwanda, Biashara na Uwekezaji, Stella Manyanya ameiagiza Tume ya Ushindani (FCC), Jeshi la Polisi na taasisi zote zinazofanya ukaguzi na uchunguzi wa bidhaa bandia kufanya kazi kwa weledi na uadilifu na kujihadhari na vitendo vya rushwa.Akifungua mafunzo mahsusi kwa Wakuu wa Uchunguzi wa Makosa ya Jinai wa Jeshi la Polisi (RCO na OC-CIDs) kutoka mikoa ya Tabora, Dodoma na Singida, Manyanya alisema watumishi hao wanatakiwa kufanya kazi kwa weledi na uadilifu katika kukabili bidhaa bandia kwani ni janga linaloathiri uchumi wa Taifa.Manyanya aliwataka kufanya kazi hiyo huku wakisimamia maadili na kuzingatia uzalendo na weledi katika kutekeleza majukumu yao hayo. Wafanyabiashara wasio waaminifu hawataacha kirahisi kufanya biashara ya bidhaa bandia licha ya sisi kujipanga kuwachukulia hatua wale walio wakorofi,  alisema.Alisema viongozi hao wanatakiwa kujihadhari na rushwa, kwani wafanyabiashara wasio waaminifu watajaribu kuwachonganisha na wizara na mamlaka nyingine katika shughuli zao na watawashawishi zaidi kwa rushwa.Alisema watendaji hao wanatakiwa kuacha kupokea rushwa kwani inawafedhehesha na kuvuruga juhudi za kupambana na bidhaa bandia kufikia malengo ya uchumi wa viwanda. Rushwa itavuruga na kuharibu misingi ya uchunguzi wa kijinai na kukwamisha haki kupatikana kwa wakati. Rushwa itawavunja moyo wawekezaji halali pale watakaposhindwa kuwadhibiti wafanyabiashara wanaowaibia nembo na alama zao za biashara,  alisema.Awali Mkaguzi Mkuu wa Sheria za Alama za Bidhaa, Dk John Mduma alisema kupambana na bidhaa bandia kunahitaji nguvu na ushirikiano mtambuka wa taasisi zaidi ya moja za serikali.Alisema ndio maana kwa mujibu wa kanuni za alama za bidhaa za mwaka 2008, Jeshi la Polisi ni miongoni mwa taasisi zinazounda kikosi kazi cha kudhibiti bidhaa bandia zinazoingizwa. Nyingine ni Shirika la Viwango Tanzania (TBS), Mamlaka ya Mapato (TRA), Ofisi ya Mwanasheria Mkuu wa Serikali (AG), Mamlaka ya Chakula na Dawa (TFDA),  alisema. Alisema FCC kwa kushirikiana na Polisi imeweza kutekeleza operesheni mbalimbali za kudhibiti uhalifu unaohusisha bidhaa bandia.Akizungumza kwa niaba ya Mkuu wa Jeshi la Polisi (IGP) Simon Siro, Naibu Kamishna wa Jeshi la Polisi (DCP), Aziz Mohamed alisema wataendelea kushirikiana vizuri na FCC katika kutekeleza majukumu yake kwa ukamilifu zaidi.Alisema mkakati huo wa kuelimisha askari ulianza Dar es Salaam na sasa Dodoma na utaendelea nchi nzima ili kuhakikisha udhibiti wa bidhaa bandia nchini unakuwa endelevu.