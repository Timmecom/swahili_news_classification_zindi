 JESHI la Polisi mkoani Katavi linawasaka askari wa Wakala wa Huduma za Misitu (TFS) kwa tuhuma za kuwapiga risasi na kuwajeruhi vibaya watu watano, wanne kati yao wakiwa ndugu wa familia moja ambao ni wakazi wa kijiji cha Ikongwe kilichopo katika wilaya ya Mpanda .Watu hao wamelazwa Hospitali Teule ya mkoa wa Katavi iliyopo katika Mji wa Mpanda. Wakazi hao wanadaiwa kuvamia Hifadhi ya Misitu Msaginya ulioko katika Halmashauri ya Nsimbo wilaya ya Mpanda, ambao unahifadhiwa na kumilikiwa na TFS na kufanya shughuli za kibinadamu ikiwemo kilimo. Majeruhi hao wametambuliwa kuwa ni Filbert Patrick (40) ambaye amejeruhiwa mguuni na wadogo zake watatu Joseph Patrick (27) ambaye amejeruhiwa kifuani, Geofrey Patrick (39) ambaye amejeruhiwa mkono wa kushoto na Januari Patrick (22) aliyejeruhiwa begani. Mwingine ni Nkuba Sai aliyejeruhiwa mkono wake wa kushoto.Kamanda wa Polisi mkoa wa Katavi, Damas Nyanda alithibitisha kutokea kwa tukio hilo na kwamba alifika eneo hilo la tukio na kuokota ganda tupu la risasi ya SMG .  Tayari nimeshaagiza kukamatwa mara moja kwa askari wote wa TFS waliohusika katika tukio hilo ili wahojiwe na sheria iweze kuchukua mkondo wake kwa wale watakaobainika kutenda uhalifu huo. Kwa upande wake, Mbunge wa Nsimbo, Richard Mbogo alisema amesikitishwa na na kitendo kilichofanywa na askari wa TFS huku akisisitiza kuwa hawakuwa na sababu yoyote ya kutumia nguvu kubwa kiasi hicho. Akisimulia mkasa huo kwa kirefu, Diwani wa Sitalike, Adamu Chelehani alieleza kuwa siku hiyo ya tukio baada ya kupata taarifa kuwa mahindi yanafyekwa na askari wa TFS ambao walikuwa na silaha nzito ...wakazi wa kijiji hicho wapatao 10 walifika eneo hilo na kuwasihi askari hao waache kuyafyeka mahindi kwamba wanayategemea kulisha familia zao. Hata hivyo, askari hao wa TFS walikaidi na kuendelea kufyeka mahindi ambayo yalikuwa yamekomaa yakitarajiwa kuvunwa mwezi ujao, jambo hilo lilisababisha waanze kuwazomea askari hao ..... Baada ya kuwa wamemaliza kufyeka mahindi kwenye mashamba ya wanakijiji hao, askari hao wa TFS wakiwa na silaha nzito walipanda kwenye gari lao aina ya Land Cruiser huku wanakijiji hao wakiendelea kuwazomea kwa nguvu zao zote,  alieleza. Alidai wakati gari hilo linaondoka askari hao walianza kuwashambulia wananchi hao kwa kuwapiga risasi za moto.