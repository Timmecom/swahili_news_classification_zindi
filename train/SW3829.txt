 KATIBU Mkuu Kiongozi, ambaye pia ni Mkuu wa Utumishi wa Umma, Balozi John Kijazi amewaagiza Makatibu Wakuu kuhimiza michezo mahala pa kazi kwa vitendo ili kuwa na watumishi wa Umma wenye afya njema.Kauli hiyo iliwakilishwa jana na Katibu Mkuu Ofisi ya Waziri Mkuu (Bunge), Maimuna Tarishi aliyemwakilisha Balozi Kijazi katika Bonanza la Michezo lililoandaliwa na Shirikisho la Michezo ya Wizara, Idara, Wakala wa Serikali na Ofisi za Wakuu wa Mikoa (Shimiwi), na kufanyika kwenye Uwanja wa Jamhuri hapa.Kijazi alisisitiza kuwa michezo ni kazi na kazi ni michezo, ambapo sasa Makatibu Wakuu waweke mazingira yatakayowezesha watumishi wa umma kupitia taasisi zao, waweze kushiriki kwenye michezo mbalimbali, ambayo inajenga umoja na ushirikiano baina ya watumishi. Haya ni maagizo ya Katibu Mkuu Kiongozi amenituma nije niseme kwa kuwa yupo katika kazi nyingine, wito ni kwa Makatibu Wakuu wote na wakuu wa taasisi kuhakikisha wanaweka mazingira wezeshi yatakayowezesha watumishi kufanya mazoezi mara kwa mara na hata katika michezo kama hii ya Shimiwi,  alisema Tarishi akimnukuu Kijazi.Alisema sasa muwekwe utaratibu kwa Watumishi wa Umma kushiriki michezo ambayo haitatumia gharama kama wanavyodhania wengine. Kwa waajiri hatuna budi kuweka mazingira rafiki ya kuwawezesha Watumishi kuwa na utaratibu wa kushiriki kwenye michezo yeyote na hii inafanyika bila gharama yeyote kabisa, kwani wakati mwingine tunakimbilia hatuna fedha au hatujatenga fungu katika bajeti wakati hata hapa ukiangalia hakuna gharama kubwa iliyotumika,  amesisitiza Kijazi.Amewataka watumishi wa umma kufanya mazoezi kila wakati ili kujiweka katika afya kwa wakati wote, ambayo itawasaidia kufanya kazi kwa weledi.Ametoa maagizo kwa viongozi wa Shimiwi, kwa kuwa sasa wameanza kufufua michezo hiyo baada ya kusimama kwa muda mrefu, na sasa waendelee mbele kwani yanawakutanisha watumishi wa maeneo mbalimbali ya kazi ya serikali na husaidia kubadilishana uzoefu.Hatahivyo, amesema michezo ni nidhamu hivyo kuwe na nidhamu kwenye michezo kwani kutasaidia watumishi kufanya kazi kwa bidii na kuwa na ubinifu wa hali ya juu. Mwenyekiti wa Shimiwi, Daniel Mwalusamba alisema wachezaji wanahimizwa kufanya mazoezi kwa ajili ya kujenga, kulinda na kuimarisha afya zao. Michezo ni kazi, hivyo wanapaswa kuzingatia taratibu na miongozo inayokuwa imetolewa kila wakati na serikali, na kama agenda ya kitaifa ilivyo ya kujenga Tanzania ya Viwanda, na ili tufanikiwe tunahitaji kuwa na Watumishi wenye afya bora wanaoweza kufanya majukumu yao kwa wakati na kushiriki michezo, ambapo sasa wanaweza kuandaa mabonanza sehemu za kazi kwa siku za mwishoni mwa wiki,  amesema Mwalusamba.Katika michezo iliyochezwa jana kwa upande wa kuvuta kamba wanaume, timu ya Waziri Mkuu walitolewa jasho na Mambo ya Ndani baada ya kulazimishwa sare ya mvuto 1-1 wakati katika netiboli, timu ya Utumishi imechapwa na Tamisemi magoli 24-17 huku Afya wakiwashinda GST kwa magoli.Katika mchezo wa soka, Utumishi wamewachapa Afya magoli 2-0, huku Ardhi wakiwapeleka puta ofisi ya Mwanasheria Mkuu kwa magoli 4-0.