 Mkuu wa Wilaya ya Bagamoyo Zainabu Kawawa amesema, ardhi ya kutosha, ushirikiano na fursa zilizopo vimeiwezesha wilaya hiyo kupiga hatua kwenye uwekezaji.Ameyasema hayo ofisini kwake mjini Bagamoyo wakati anazungumza na timu kutoka Kampuni ya Magazeti ya Serikali (TSN). Siri kubwa kwetu ni kujitangaza na kutoa ushirikiano kwa wawekezaji. Sisi kwetu mwekezaji ni mfalme. Tunatoa ushirikiano pale ambapo anahitaji huduma ikiwemo huduma ya umeme, ikiwemo huduma ya maji, ikiwemo huduma ya miundombinu, sisi tunafanya kazi kama timu  amesema Zainabu.Ametoa mfano kuwa, Mamlaka ya Maji Safi na Majitaka Dar es Salaam (DAWASA) imesambaza miundombinu ya maji kwenye viwanda kwa hiyo maeneo yote ya viwanda ukanda wa Bagamoyo hayana tatizo la maji.Zainabu amesema, wameweka utaratibu uliowezesha kupunguza malalamiko na kuna mfumo wa kupata mrejesho kutoka kwa wateja wao ikiwa ni pamoja na kukaa vikao na wawekezaji. Kwa hiyo sisi kwetu tunajitahidi kuhakikisha tunashirikiana na wawekezaji, pale ambapo panakuwa pana kero tunaisimamia mpaka ile kero inakwisha. Hatuwezi kumaliza kero zote kwa mara moja lakini tunajitahidi kuzipunguza ili kuwe na hali bora ya uwekezaji  amesema.