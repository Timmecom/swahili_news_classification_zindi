 ZIKIWA zimebaki siku 23 kufanyika kwa Jukwaa la Biashara Tabora, mkoa huo umebainisha kuwa uko tayari kutumia fursa ya jukwaa hilo, kuvutia wawekezaji.Aidha, umesisitiza kuwa kwa kuwa Tabora ni miongoni mwa mikoa mikubwa nchini, inazo fursa nyingi za uwekezaji na biashara hivyo kuufanya mkoa huo uwe hauvumi lakini umo.Akizungumza na waandishi wa habari wa Kampuni ya Magazeti ya Serikali (TSN) katika makao makuu ya kampuni, Tazara jijini Dar es Salaam, Mkuu wa Mkoa wa Tabora, Aggrey Mwanri alisema ujio wa Jukwaa la Biashara mkoani humo, ni fursa itakayoinua kiuchumi wakazi wa Tabora na Taifa kwa ujumla. Mimi nasema wazi ni mkuu wa mkoa mkubwa Tanzania, nina ardhi ya kutosha, misitu, maeneo ya kilimo cha tumbaku na ufugaji wa asali lakini pia mifugo,  amesema.Alisema kupitia jukwaa hilo linaloratibiwa na TSN ambao ni wachapishaji wa magazeti ya Daily News, HabariLeo na SpotiLeo, Tabora sasa itajitangaza nchi nzima fursa zake ambazo zipo, lakini hazivumi.Alisema akiwa mkuu wa mkoa huo, atahakikisha anatekeleza kwa vitendo dhima ya Rais John Magufuli kwa kuinua uchumi wa Tabora kupitia viwanda.Mwanri alisema kupitia mikakati waliyojiwekea kama mkoa wamelenga kushirikisha kila mkazi wa Tabora kujishughulisha kwa namna mbalimbali kwenye elimu, kilimo, ufugaji na hata madini. Tunataka mkoa wetu kila kaya kuwe na mtu mwenye shahada, najua wengi wanafikiri haiwezekani kumsomesha mama mtu mzima, lakini sisi tunaona miaka mitatu ijayo Tabora mpya,  amesema.Aidha, RC huyo alieleza kuwa kwa sasa mazingira ya uwekezaji mkoani humo ni mazuri kwani miundombinu imeboreshwa na maeneo mengi katika wilaya zote za Tabora yanafikika kwa barabara za lami.TSN kwa kushirikiana na mkoa huo wa Tabora wameandaa jukwaa hilo la biashara, linalotarajiwa kufanyika Novemba 21, 22 na 23, mwaka huu.