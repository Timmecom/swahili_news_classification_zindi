 MKOA wa Dodoma umetoa mafunzo ya uzalishaji bora wa alizeti kwa wakulima 12,156 na wataalamu wa ugani 38, kwa lengo la kuongeza uzalishaji wa zao hilo mkoani hapo.Akizungumza wakati wa uzinduzi wa mkakati wa kuendeleza zao la alizeti mwishoni mwa wiki, Mkuu wa Mkoa wa Dodoma, Dk Binilith Mahenge alisema mafunzo hayo yalifanyika mwaka 2017/2018 kabla ya kuanza kampeni ya kuhamasisha uzalishaji zao hilo.Dk Mahenge alisema pia mafunzo hayo yalisaidia kuunganisha wakulima 764 na mawakala wakubwa kutopata mbegu bora kwa gharama na nafuu, lakini pia mafunzo hayo yalitolewa kwa wakulimia 21, 315 wanaozalisha alizeti kwa mbinu za asili ili kuweza kufikia masoko ya China na India.Alisema mafunzo hayo yalikuja kabla ya kuzindua mkakati wa mkoa wa kuendeleza zao hilo, lengo likiwa kuongeza uzalishaji wa mazao mbalimbali ya kilimo, ambapo kwa mujibu wa Sensa ya Watu na Makazi ya 2012, mkoa huo una wananchi asilimia 66.3 waliojiajiri katika kilimo.Alisema mkakati wa kuendeleza zao la alizeti, ulioandaliwa na ofisi ya Katibu Tawala Msaidizi inayosimamiwa na Aziza Mumba, ambaye ni msimamizi wa Sekta ya Uchumi na Uzalishaji mkoani, alisema mkakati huo unalenga kuinua kilimo cha alizeti kutokana na mkoa huo kuwa wa pili ukiongozwa na Singida.Mkakati wa kuinua zao hilo si wa mkoa pekee, bali ni wa kitaifa, lengo ni kupunguza gharama ambazo serikali inatumia kununulia mafuta nje ya nchi wakati uhamasishaji, ukifanyika nchi inaweza kujitosheleza kwa mafuta.Dk Mahenge alisema zao la alizeti likiwa miongoni mwa mazao mengine ya sekta ya kilimo, likisimamiwa vizuri linaweza kuchangia upatikanaji kwa wingi mafuta nchini, lakini pia kwa pamoja sekta ya kilimo na sekta ya mifugo na uvuvi zinaongeza asilimia 29 katika Pato la Taifa (DGP) na hivyo yakisimamiwa vizuri yanaweza kuongeza zaidi.Kwa kutambua hilo, mkoa huo uliamua kuweka mkakati wa kuendeleza zao la alizeti ni kulifanya miongoni mwa mazao ya kipaumbele na kimkakati ili kuunga mkono juhudi za serikali ambazo zao hilo limeingiwa katika orodha ya mazao sita ya kimkakati ya korosho, pamba, kahawa, chai, tumbaku na sasa mazao ya mafuta ikiwemo michikichi na alizeti.