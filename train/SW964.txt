 MKUTANO mkuu wa Chama cha Soka Zanzibar, ZFA, leo umepitisha katiba mpya ya chama hicho bila kupingwa. Katiba hiyo itaanza kutumika rasmi katika shughuli zote za soka la Zanzibar.Mkutano mkuu huo ulifanyika kisiwani Unguja katika Ukumbi wa uwanja wa Amaan huku ukihudhuriwa na wajumbe 9 kati ya 10 wa mikoa mitano ya Zanzibar. Wajumbe hao waliopitisha katiba hiyo ni Wenyeviti na Makatibu wa Mikoa yote ya Unguja na Pemba.Katika upitishwaji wa katiba hiyo wajumbe tisa waliokuwepo ukumbini hapo walikubali kupitisha katiba hiyo huku mjumbe mmoja kutoka mkoa wa mjini Magharibi hakuhudhuria kutokana na matatizo ya kiafya na aliwasilisha kwa njia ya maandishi ikifanya katiba hiyo kupita bila kupingwa.Katiba hiyo sasa inaiondoa jina la Chama cha Soka, ZFA na kuwa Shirikisho la Soka Zanzibar, ZFF ili kufikia malengo ya kukuza soka la Zanzibar katika ngazi zote kuanzia chini.Akizungumza na waandishi wa habari baada ya kumalizika mkutano huo jana, katibu wa ZFA Mohamed Ali alisema mchakato unaofuata hivi sasa ni kufanya uchaguzi mkuu wa chama hicho kupitia katiba hiyo mpya.Alisema kamati ya uchaguzi itakapotangazwa na wao watakuwa na jukumu la kushughulikia taratibu hizo za uchaguzi wa Rais, Makamu na wajumbe wa kamati ya utendaji.Aidha, akizungumzia katiba hiyo mpya alisema imeweka mambo mengi yatakayochangia kukuza soka la Zanzibar pamoja na kwenda na wakati kama mashirikisho mengine ya soka.Alisema miongoni mwa mambo muhimu ni kupiga hatua ya kuitwa shirikisho jambo ambalo linahitaji jitihada kubwa ili kufikia lengo la jina hilo ikiwemo kuwa na soka bora na litakalotoa wachezaji wazuri watakaowakilisha ndani nan je ya Zanzibar. Katiba hii ina mambo mengi ambayo yatapeleka soka letu mbele kuanzia chini kabisa, kikubwa viongozi watakaochaguliwa waifuate na wahakikishe kile ambacho kilichopendekezwa katika katiba kinafanyiwa kazi, alisema.