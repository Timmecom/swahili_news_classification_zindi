 JESHI la Polisi kwa kushirikiana na Mamlaka ya Mapato Tanzania (TRA) Mkoa wa Pwani linalishikilia basi la kampuni ya Smart kwa kubeba nguo zinazodhaniwa kuwa hazijalipiwa ushuru.Akizungumza na waandishi wa habari, Kamanda wa Polisi Mkoa wa Pwani, Wankyo Nyigesa alisema basi hilo linalofanya safari zake kati ya Dar es Salaam na Mombasa lilikamatwa likiwa na nguo hizo likitokea Mombasa kwenda Dar es salaam.Nyigesa alisema kuwa tukio hilo lilitokea Mei 10 majira ya saa 11 alfajiri wilayani Kibaha wakati askari wakiwa doria na kulikuta basi hilo lenye namba za usajili T 819 CAW likiwa na mzigo huo.  Basi hilo lilikuwa limebeba nguo za aina mbalimbali zikiwa zimewekwa kwenye buti na nyingine zikiwa ndani vitu vingine zikiwemo nazi, mchele na mafuta ya kupikia huku likiwa na abiria tisa tu, alisema Nyigesa. Alisema kuwa mzigo huo unadhaniwa kuwa umeibwa au haujalipiwa ushuru na haukustahili kubebwa kwenye basi la abiria.Naye Meneja wa TRA, Euvansia Lwiwa alisema basi hilo lilibeba mzigo huo lakini haukuwa na taarifa za kutosha. Lwiwa alisema kuwa wanawasiliana na timu inayohusika na udhibiti wa magendo kupitia Kamishna wa Ushuru na Forodha ili kubaini kama haujalipiwa ushuru ili hatua zichukuliwe.Kwa upande wake, Kamanda wa Polisi wa Kikosi cha Usalama Barabarani, Mosi Nzero alisema kuwa walifanya ukaguzi kwenye basi hilo na kugundua kuwa mbali ya ubebaji mizigo pia gari hilo lilikuwa bovu.Nzero alisema kuwa ubebaji wa mizigo kwenye basi la abiria ni kosa kisheria na wamekiuka sheria ya usalama barabarani. Dereva wa basi hilo, Shaban Mbwana alisema kuwa mzigo waliobeba ni halali na wahusika wa mzigo huo walipanda magari mengine.