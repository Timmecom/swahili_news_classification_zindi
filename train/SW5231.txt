 Serikali imeonya kuwa haitamvumilia yeyote anayekwamisha ujenzi wa uchumi wa viwanda.Makamu wa Rais, Samia Suluhu Hassan ametoa onyo hilo leo mjini Kibaha na kubainisha kuwa miongoni mwa ambao hawatovumiliwa ni wanaozalisha au kuingiza bidhaa bandia zinazochafua taswira ya viwanda vya ndani.Mama Samia ametoa onyo hilo kwenye hotuba yake iliyosomwa na Naibu Waziri wa Viwanda na Biashara Mhandisi Stella Manyanya wakati akifungua maonesho ya pili ya viwanda mkoa wa Pwani. Tutaendelea kuboresha mazingira ya ufanyaji biashara kwa kuimarisha mahusiano na ushirikiano kati ya sekta binafsi na sekta ya umma. Serikali ipo tayari kupokea ushauri kutoka kwa wadau ili kuongeza ufanisi katika kutoa huduma na kuvutia zaidi wawekezaji wa ndani na nje  amesema mama Samia.Ameupongeza uongozi wa mkoa wa Pwani kwa kuendelea kuwa na maonesho ya bidhaa za viwanda vilivyomo mkoani humo na ameutaka uongozi wa mkoa huo uendelee na hamasa ya kuvutia wawekezaji na kuboressha mazingira ya uwekezaji. Nawasihi pia wawekezaji wa viwanda kutoacha kushiriki kwenye maonyesho haya kwani ni fursa inayowakutanisha wazalishaji wa bidhaa na wateja ambao pengine hawazifahamu bidhaa nyingi zinazozalishwa hapa nchini na hasa katika mkoa wa Pwani  amesema mama Samia.Amesema, Tanzania imedhamiria kufikia uchumi wa kati ifikapo mwaka 2025 kwa kujenga, kufufua na kuimarisha viwanda.