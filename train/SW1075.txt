 WAVUVI wa soko la Msasani jijini Dar es Salaam, wameanza kunufaika na matokeo ya vita dhidi ya uvuvi haramu kwa kupata idadi kubwa ya samaki, hasa aina ya jodari.Gazeti hili limefuatilia undani wa suala hilo kwa siku mbili kwa kutembelea sokoni hapo na kukuta idadi kubwa ya wavuvi wakitokea baharini kuvua. Likiwa sokoni hapo saa 12 asubuhi hadi saa 1.30, gazeti hili lilishuhudia idadi kubwa ya samaki ikipakiwa kwenye gari dogo la kubeba mizigo, aina ya kirikuu.Kwa siku ya kwanza lilishuhudia samaki wakiwa wamejaa kwenye kirikuu kimoja huku siku ya tatu ya ufuatiliaji wake, ambayo ni jana iliona kirikuu kimoja kimejaa na kingine kikiwa kimepelea kidogo.Katibu wa Chama cha Wavuvi sokoni hapo, Ujeje Mamboleo, katika mazungumzo yake, alibainisha kuwa kwa mwaka jana wote wavuvi wameshuhudia mabadiliko chanya kwenye sekta hiyo ya uvuvi. Alisema tofauti na miaka kadhaa iliyopita, kwa mwaka jana wavuvi walikuwa wakivua idadi kubwa ya samaki na wengine ni samaki ambao ni adimu kupatikana.Alisema kukosekana kwa samaki baharini, kulisababishwa na ongezeko la matukio ya uvuvi haramu, ambapo kulikuwa na wavuvi waliokuwa wakivua kwa kutumia mabomu. Alisema wavuvi hao walisababisha samaki kutoweka, kwa kuwa walikuwa wakiua samaki huku wakiharibu na vyakula vyao vya majini.Alisema baada ya msisitizo wa Rais John Magufuli wa kukabiliana na uvuvi wa aina hiyo, Wizara ya Mifugo na Uvuvi imekuwa ikiongoza operesheni kwa kushirikiana na wavuvi katika kukabiliana na uvuvi haramu huo. Alibainisha kuwa kwenye eneo la usawa wa soko hilo la Msasani ambako wavuvi huingia na kuanza kusaka samaki kumekuwa na operesheni ya kukabiliana na wavuvi haramu ambao wapo waliokamatwa na kuchukuliwa hatua.