 Waziri wa Madini Angellah Kairuki leo Alhamisi asubuhi ametembelea Kituo cha Umahiri cha Bariadi kukagua maendeleo ya ujenzi wa kituo hicho.Ametoa pongezi kwa Mkandarasi SUMA-JKT kwa kazi iliyofanyika ya ujenzi wa kituo hicho na kumtaka mkandarasi huyo kuzingatia muda wa kukamilisha ujenzi na ubora.Aidha, amemweleza Mkuu wa Mkoa wa Simiyu Anthony Mtaka kuwa Wizara itaangalia namna ya kuusaidia mkoa huo katika uendelezaji wa madini ya Nikel na chumvi yanayopatikana mkoani humo.Aidha, amempongeza Rais John Magufuli kwa kuridhia kuondoa tozo tisa kati ya 16 zilizokuwa zikitozwa na Taasisi mbalimbali katika Sekta ya Madini.Amesema uwepo wa kituo hicho mkoani humo, utawezesha wachimbaji wadogo wa madini kuchimba kwa tija. Pia, ametoa rai kwa wananchi walio tayari kuwekeza katika Sekta ya Madini kuwekeza mkoani humo pamoja na maeneo mengine nchini.Kwa upande wake, Mkuu wa Mkoa huo Anthony Mtaka, ameishukuru Wizara kwa kuuchagua mkoa huo kuwa miongoni mwa mikoa ambayo vituo hivyo vya umahiri vinajengwa.