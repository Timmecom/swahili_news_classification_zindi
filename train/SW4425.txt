 KLABU ya Yanga imeangukia katika mashindano ya Kombe la Shirikisho barani Afrika, baada ya jana kukubali kipigo cha mabao 2-1 kutoka kwa Zesco United katika mchezo wa Ligi ya Mabingwa uliofanyika Zambia. Sasa wawakilishi hao wa Tanzania watatakiwa kucheza mchezo wa mchujo kabla ya kutinga hatua ya makundi ya Kombe la Shirikisho Afrika. Kwa matokeo hayo, Yanga imetolewa baada ya kufungwa jumla ya mabao 3-2 kutoka na matokeo ya 1-1 katika mchezo wa kwanza kwenye Uwanja wa Taifa na jana 2-1 Ndola. Katika mchezo huo uliofanyika Uwanja wa Levy Mwanawasa nchini humo, Yanga ilionesha ukomavu mkubwa huku ikihitaji walau bao moja ili kusonga hatua ya makundi lakini hesabu zilikataa. Timu zote zilicheza kwa umakini mkubwa na tahadhari ya hali ya juu, zikihofia kuruhusu bao la mapema ambalo lingeweza kuharibu mipango ya timu nyingine. Zesco ilionekana kupitia pembeni baada ya viungo wa Yanga kukomaa kwa kiasi kikubwa katika eneo hilo, hata hivyo umakini mdogo wa mabeki wa Yanga ulipelekea kufungwa bao la kwanza na Jesse Were aliyeunganisha krosi ya Simon Silwimba. Hata baada ya kufungwa bao hio, Yanga iliendelea kushambulia kwa kasi na kutumia mipira mirefu iliyokuwa na faida kwa kiasi kikubwa, licha ya baadhi ya viungo wake kuruhusu Zesco kutawala eneo la kati. Yanga iliendelea kushambulia kwa staili hiyo, ambapo dakika ya 30, mshambuliaji Sadney Yurikob aliisawazishia timu yake kwa shuti kali baada ya kupokea pasi kutoka kwa Abdulaziz Makame. Kipindi cha pili, Yanga iliendelea kucheza kwa juhudi zote kutafuta bao la kuwavusha kwenda hatua ya makundi lakini mambo yalikuwa magumu kutokana na Zesco kuwa imara katika maeneo yote. Wenyeji wa mchezo huo waliamka dakika za mwishoni na kupeleka mashambulizi kwa kasi hali iliyofanya mabeki wa Yanga kuwa katika wakati mgumu na kiungo wa Abdulaziz Makame kujifunga wakati akizuia krosi iliyopigwa na Clement Mwape.Dakika ya 90, beki ya Yanga Lamine Moro alionyeshwa kadi nyekundu baada ya kumfanyia madhambi kiungo, Witson Kalengo na Yanga kumaliza mchezo wakiwa pungufu. Katika mchezo wa Kombe la Shirikisho, Azam iliondolewa baada ya jana kufungwa bao 1-0 dhidi ya Triangle United katika mchezo wa marudiano uliofanyika Zimbabwe.Azam wametolewa kwa jumla ya mabao 2-0 baada ya ule mchezo wa awali kufungwa bao moja katika mchezo uliopigwa wiki moja iliyopita Uwanja wa Chamaz Complex