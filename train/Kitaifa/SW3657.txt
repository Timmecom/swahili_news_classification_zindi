 SPIKA wa Bunge, Job Ndugai amesema ipo haja kusimamisha malipo mbalimbali ya Mbunge wa Singida Mashariki, Tundu Lissu (Chadema) kutokana na kutokuwepo hospitalini na kuwepo duniani akifanya mambo mengine. Hoja yako Mheshimiwa Msukuma ina msingi kwamba ipo haja kusimamisha malipo ya aina yoyote ya Mbunge Tundu Lissu hadi hapo tutakapopata taarifa rasmi ya yuko wapi na anafanya nini,  alisema Spika Ndugai, akijibu mwongozo wa Mbunge wa Geita Mjini, Joseph Kasheku  Msukuma  jana bungeni.Msukuma (CCM) aliomba mwongozo kuhusu Lissu ambaye amekuwa akizurura katika nchi mbalimbali za Ulaya huku anasomeka ni mgonjwa, kwa nini Bunge lisisitishe malipo mbalimbali anayopewa? Katika Mwongozo wake, Msukuma alisema,  Leo taarifa tunajadili za kamati za Wizara ya Afya, kwa kuwa ziko sheria zinamruhusu mtu kuitwa mgonjwa, lakini tunaona Tundu Lissu anazunguka kwenye nchi mbalimbali huku anasomeka kama mgonjwa.  Ni lini Bunge litasitisha mshahara wake kwa kuwa ameshapona na anazurura katika nchi mbalimbali na Bunge linaendelea na yeye hayupo na mnaendelea kumlipa mshahara huku analitukana Bunge na anatukana viongozi, naomba mwongozo wako. Akitoa ufafanuzi kuhusu mwongozo huo, Spika Ndugai alisema,  Ni kweli jambo hilo ndugu yetu, rafiki yetu na mbunge mwenzetu Tundu Lissu linahitaji kuangaliwa kipekee.  Kwa maana ya kwamba hayupo jimboni kwake, hayupo bungeni tunapofanya kazi, hayupo hospitalini, hayupo Tanzania na taarifa zake Spika hana kabisa na wala hajishughulishi hata kumwandikia Spika kwamba nipo mahali fulani na nafanya nini.  Kama ni mgonjwa hakuna taarifa za daktari, halafu tunaendelea kumlipa malipo mbalimbali, nadhani hoja yako ina msingi kwamba ipo haja kusimamisha malipo ya aina yoyote hadi hapo tutakapopata taarifa rasmi ya yuko wapi na anafanya nini,  alisema Spika Ndugai.Alisema kutokana na kufanya malipo hayo, wakaguzi wa hesabu za Bunge wataweka kiulizo yaani kuhoji malipo hayo.  Tulidhani yupo hospitali sasa tunamwona yupo duniani. Lakini yale yaliyo ndani ya uwezo wangu nitayafanya. Nikuhakikishie Mheshimiwa Msukuma yale yaliyo ndani ya uwezo wangu nitayafanya,  alieleza Spika Ndugai. Awali juzi, Waziri wa Mambo ya Ndani ya Nchi, Kangi Lugola alisema kesi ya mbunge huyo wa Singida Mashariki, kupigwa risasi na watu wasiojulikana, imesimama kutokana na kesi hiyo kutelekezwa.Akizungumza bungeni, Lugola alisema Lissu mwenyewe ndiye msababishaji wa kesi hiyo kusimama kutokana na kutotaka kutoa ushirikiano kwa Jeshi la Polisi ili liendelee kuifanyia upelelezi kesi hiyo. Mazingira ambayo mpaka sasa hatuelewi ni kwa nini dereva ameitelekeza kesi hii na kutotoa ushirikiano kwa Jeshi la Polisi ili lijue hao ambao waliwafuatilia walikuwa ni watu wa namna gani, wembamba, warefu na walivaaje ili kulisaidia Jeshi la Polisi,  alisema Lugola na kuongeza: Niendelee kutoa maelezo kwa nini kesi zinachelewa, Lissu mara baada ya kutoka hospitali tulitarajia kwamba angekuja kutokana na uchunguzi wa kesi yake ili kulisaidia Jeshi la Polisi ili tuweze kupeleka kesi mahakamani. Tunashindwa kuendelea kwa sababu wanaohusika wanatelekeza kesi na ni matarajio yangu Watanzania wote ambao watakuwa na kesi za jinai, lazima watoe ushirikiano ili kuondoa lawama.  Ninyi ndio mnaozuia Jeshi la Polisi kuendelea kufanya kupeleleza kesi nyingine kama hizo. Wasitumie mbinu zao kwamba serikali inahusika ilihali hawataki kutoa ushirikiano. 