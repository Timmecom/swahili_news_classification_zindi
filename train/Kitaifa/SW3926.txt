 KOCHA wa Yanga, Mwinyi Zahera amerejea nchini alfajiri ya kuamkia jana na tayari ametua na mpango mkakati wa kuhakikisha anakusanya pointi zote sita katika mechi mbili zilizosalia kwa ajili ya kumaliza mzunguko wa kwanza wa Ligi Kuu.Zahera aliondoka nchini takriban siku 10 kuelekea Ufaransa kwa ajili ya kushughulikia mambo yake binafsi pamoja na biashara zake nyingine, timu hiyo akiiacha chini ya kocha msaidizi, Noel Mwandila.Kocha huyo Mkongomani kwanza alianza kumshukuru Mwandila kwa kuendelea vizuri na programu aliyoiacha na kusababisha kuibuka na ushindi katika mechi ya ligi dhidi ya African Lyon na ya Kombe la FA dhidi ya Tukuyu Stars. Lakini zaidi ameeleza kwamba mpango uliopo sasa kupambana kuibuka na ushindi kwanza katika mchezo wao wa kesho dhidi ya Mbeya City utakaopigwa Uwanja wa Sokoine, Mbeya na kisha kuimaliza Azam ili kuhakikisha wanaendelea kukaa kileleni bila ya presha yoyote. Programu niliyomuachia kocha Mwandila imekwenda vizuri na sasa tumebakiwa na michezo miwili tukianza na Mbeya City kabla ya kumaliza na Azam ili tukamilishe mzunguko na tunachokitaka hasa ni kuibuka na ushindi katika mechi zote ili tumalize mzunguko tukiwa juu ya timu zote. Hili suala hata wachezaji wenyewe wanalitambua. Wanafahamu kwamba tunahitaji ushindi katika mechi hizi mbili, kwa pamoja naamini tutakwenda kulimaliza hili vizuri kama mipango yetu tulivyoiweka na tulivyopanga,  alisema Zahera. Mpaka sasa Yanga inaongoza usukani wa msimamo wa ligi ikiwa na pointi 47 baada ya mechi 17 huku ikiwa haijapoteza mchezo wowote mpaka sasa, ikishinda mechi 15 na kutoa sare mbili.