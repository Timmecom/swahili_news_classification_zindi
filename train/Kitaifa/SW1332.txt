 VIONGOZI wa kitaifa wametakiwa kufanya kazi kwa pamoja na kuvumiliana kwani huo ndio msingi wa kufikia maendeleo ya kweli. Wito huo ulitolewa jana na Askofu wa Kanisa la Anglikana, Dayosisi ya Central Tanganyika (Dodoma), Dk Dickson Chilongani, katika mahubiri ya Krismasi yaliyofanyika kanisa kuu la Roho Mtakatifu.Askofu Dk Chilongani alisema kuvumiliana kwa wanasiasa na kupendana kutaepusha mambo mengi, lakini kutalisaidia taifa kusonga mbele na watu wake lakini kinyume chake itakuwa ni bure. Alisema upendo ndiyo nguzo kuu na msingi wa maendeleo, lakini kuvumiliana kwa viongozi wa serikali na vyama vya siasa kutafanya wananchi wao kuwa na furaha na amani kama ilivyo kwa Wakristo walio na amani kuhusu kuzaliwa kwa mkombozi wao Yesu Kristo. Lazima kuwepo na upendo na furaha kwa viongozi wa vyama vya siasa, waache misuguano, wavumiliane na hata wabunge wetu lazima wapendane siyo kukwaruzana pasipokuwa na msingi, lakini viongozi wafanye kazi pamoja huku wakisahau tofauti zao katika suala la maendeleo ya nchi.   Kwa sasa taifa tuna furaha kupata ndege, kujenga miundombinu mizuri, kujenga standard gauge na kuhamia Dodoma, lakini sisi wapenzi wa Simba furaha imepitiliza kwa kuifunga Nkana na kuingia katika makundi huku tukisubiri Sh bilioni 1.3, naomba viongozi wetu wawe na furaha kama hiyo na wapendane na kuheshimiana,  alisema.Askofu wa Dayosisi ya Dodoma, Amon Kinyunyu wa Kanisa la Kiinjili la Kilutheri Tanzania (KKKT) amewataka watanzania kutoichezea amani iliyopo ndani ya nchi badala yake wailinde. Alisema kuwa bila amani wananchi hawawezi kupata huduma mbalimbali za kijamii na kiroho, hivyo ni lazima wailinde amani kwa kila njia. Kinyunyu alitoa wito huo alipokuwa akihubiri kwenye ibada ya sikukuu ya Krismasi ikiwa ni kuadhimisha kuzaliwa kwa Bwana Yesu Kristo iliyofanyika KKKT Usharika wa Dodoma Mjini.   Ni wajibu wetu sote kushirikiana katika kuilinda amani ili isitoweke, ambayo kwa baadhi ya nchi wanaitafuta kwani wanaendelea kumwaga damu na kuwapoteza watu ambao hawana makosa, alisema.Pia amewataka Watanzania kudumisha amani na upendo na kuwaheshimu viongozi walioko madarakani kwa kuwa mamlaka zote zinatoka kwa Mungu. Askofu Kinyunyu alisema kumsikiliza kiongozi mkuu ni sawa na kumsikiliza Mungu kwa kuwa maandiko yanasema hakuna mamlaka iliyopo ambayo haikutoka kwa Mungu.  Ni lazima kuwatii wenye mamlaka, tumtii Rais, Makamu, Waziri Mkuu na viongozi wengine kwani hakuna aliyejiweka pale kama siyo kusudi la Mungu, tukifanya hivyo itakuwa ni chanzo cha amani. 