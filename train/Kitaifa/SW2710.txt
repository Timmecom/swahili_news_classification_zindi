 OFISA Mazingira kutoka Baraza la Taifa la Hifadhi na Usimamizi wa Mazingira (NEMC), Magori Wambura, amefikishwa katika Mahakama ya Hakimu Mkazi Kisutu jijini Dar es Salaam akikabiliwa na mashitaka mbalimbali ya uhujumu uchumi.Moja ya mashitaka anayoshitakiwa nayo ni kughushi sahihi ya Waziri wa Nchi, Ofisi ya Makamu wa Rais (Muungano na Mazingira) January Makamba na kujipatia Sh milioni 160 kwa njia za udanganyifu.Wambura (38), ambaye ni mkazi wa Ukonga Bombambili, ameunganishwa katika kesi hiyo inayowakabili maofisa wengine watano wa NEMC, ambao walifikishwa mahakamani hapo mwezi uliopita.Maofisa hao ni Deusdedith Katwale (38), Lilian Laizer (27), Luciana Lawi (33), Edna Lutanjuka (51) na Mwaruka Miraji (42). Mbele ya Hakimu Mkazi Mwandamizi Auguistina Mbando, Wambura hakuruhusiwa kujibu chochote dhidi ya mashitaka yanayomkabili.Mashitaka mengine yanayomkabili Wambura na washitakiwa wengine ni pamoja na kula njama kutenda kosa la kughushi, kuwasilisha hati bandia na kusababisha hasara kwenye mamlaka husika.Hakimu huyo alimweleza Wambura kuwa mashitaka yanayomkabili yanaangukia katika Sheria ya Uhujumu Uchumi, hivyo kuifanya mahakama hiyo kutokuwa na mamlaka ya kuisikiliza, mpaka itakavyoamriwa vinginevyo na Mkurugenzi wa Mashitaka nchini (DPP). Kutokana na hatua hiyo, Hakimu aliamuru mshitakiwa huyo kubaki mahabusu mpaka Novemba 28, kesi hiyo itakapotajwa kwa vile upelelezi, kwa mujibu wa upande wa mashitaka, bado haujakamilika.Mwanasheria wa Serikali Neema Mbwana alidai mbele ya mahakama hiyo kuwa kati ya Septemba 27, 2016 na Aprili 6, 2018, jijini Dar es Salaam, washitakiwa kwa pamoja walikula njama kutenda kosa la kughushi. Imeelezwa kuwa Oktoba 17, 2017, maofisa wa NEMC kwa nia ya kudanganya walighushi cheti cha tathmini ya mazingira wakidai kuwa kilikuwa halisi wakati si kweli.Mahakama ilielezwa na upande wa mashitaka kuwa katika kipindi hicho hicho jijini Dar es Salaam, maofisa hao walighushi sahihi ya Makamba kwenye cheti hicho, wakidai kuwa ilikuwa ni sahihi yake hali wakijua kuwa ni uongo.Oktoba 2017, Makao Makuu ya NEMC jijini Dar es Salaam, wakati akijua ni udanganyifu, Edna anadaiwa kuwasilisha cheti hicho kwa Deogratius Chacha akidai kuwa kimetolewa na NEMC, wakati si kweli. Kwa mujibu wa upande wa mashitaka, kati ya Septemba 27, 2016 na Aprili 6, 2018, jijini Dar es Salaam, washitakiwa wote walijipatia Sh milioni 160 kutoka kampuni ya PMM Estate (2001) LTD, kwa kudanganya kuwa wangefanya tathimini ya mazingira na kumpatia cheti kinachohusika wakati si kweli.