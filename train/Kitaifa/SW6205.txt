 SERIKALI inafuatilia taarifa kuhusu uvamizi ulioambatana na ubomoaji, uchomaji nyumba za wananchi uliotajwa kufanywa na wanajeshi katika mitaa ya Kisopwa na Mloganzila.Mbunge wa Kibamba, John Mnyika (Chadema) aliwasilisha hoja bungeni kueleza juu ya tukio hilo baada ya kipindi cha maswali na majibu. Alitumia Kanuni ya 47 ambayo inaelekeza mbunge kuwasilisha jambo halisi la dharura na lenye maslahi kwa umma.Baada ya Mnyika kuelezea kilichojiri, Spika Job Ndugai alimtaka Waziri wa Sera, Bunge, Kazi, Vijana, Ajira na Walemavu, Jenista Mhagama kutoa hoja ya serikali juu ya suala hilo.Jenitya alisema ndiyo kwanza wamelipokea suala hilo kupitia kwa mbunge hivyo akaomba serikali iachiwe, wafuatilie wajue kiini na kinachoendelea na kwamba ikimpendeza spika, serikali itarudisha taarifa kwake. Spika Ndugai aliridhia kuachia serikali ilifanyie kazi akimweleza Mnyika kuwa meza yake imelipokea suala hilo.Katika maelezo ya Mnyika, alisema kuanzia juzi, katika mitaa hiyo (ambayo imekuwa ikibishaniwa kati ya Manispaa ya Ubungo, Dar es Salaam na Wilaya ya Kisarawe, Pwani) kuhusu ni upande upi ipo, kumetokea uvamizi uliofanywa na Jeshi la Ulinzi la Wananchi wa Tanzania. Alisema uvamizi huo ulihusisha kuchoma mamia ya nyumba za wananchi na kuvunja nyumba. Kuna wananchi ambao wamelala nje,  alisema Mnyika na kuomba suala hilo lijadiliwe bungeni. Alisema bomoa bomoa na uchomaji unaendelea sasa na wananchi wanaendelea kuathirika hivyo aliomba lijadiliwe ili Waziri Mkuu aagize uchomaji wa nyumba usitishwe na pia itumwe tume ya mawaziri wakatatue mgogoro huo baina ya jeshi na wananchi.