 TEKNOLOJIA ya habari na mawasiliano (Tehama) hasa kupitia televisheni, imekuwa sehemu muhimu ya maisha ya watu nchini ama iwe kwa wanaomiliki runinga na hata wasio nazo.Kwa kutazama vipindi mbalimbali vya televisheni, mtu huweza kufahamu mambo mengi makubwa yanayoendelea nchini na hata nchi za nje, na kwa kutazama televisheni watu hupata burudani za kila aina. Japo sekta ya televisheni nchini inakabiliwa na fursa nyingi za maendeleo kutokana na dunia kuingia zama za dijiti, lakini pia ina changamoto kubwa.Kwa upande mmoja, maendeleo ya haraka ya kidijiti yameiletea sekta hiyo fursa nzuri ya kujiendeleza, na kwa upande mwingine, aina za uenezi wa habari zimekuwa nyingi. Kwa mfano, televisheni katika mtandao wa intaneti, simu za mkononi zinaendelea haraka na makundi mengi ya televisheni ya nchi za nje yameingia kwenye soko la televisheni nchini.Hali hii imesababisha shinikizo kubwa kwa sekta ya televisheni na filamu nchini. Ili kuongeza nguvu za ushindani sekta ya televisheni nchini lazima iendeleze ubunifu bila kusita, ndipo inapoweza kukidhi mahitaji ya watazamaji yanayoongezeka siku hadi siku, na kuwavutia wawekezaji wa matangazo ya biashara. Pamoja na aina mbalimbali za uenezi wa habari zinavyoendelea haraka na kuwa nyingi, sekta ya televisheni nchini inakabiliwa na shinikizo kubwa la ushindani.Takwimu za Mamlaka ya Mawasiliano Tanzania (TCRA) zinaonesha kuwa, Tanzania inavyo vituo 48 vya televisheni vilivyopewa leseni. Kati ya hivyo, vituo vinavyorusha matangazo bure ni 27, na ndivyo miongoni mwa vinavyoangaliwa zaidi. Vipo vituo vingine kama: Cable TV (15), Satellite TV (3) na Pay DIT (3). Vipindi vya televisheni hutiliwa maanani zaidi kwa kuwa taarifa zake huambatana na picha hai za matukio, hivyo katika hali ya ushindani, vipindi vyote vinavyotangazwa katika vituo vya televisheni lazima viwe na mvuto mkubwa na wakati wote na vinapimwa kwa  idadi ya watazamaji  kuhakikisha vipindi vinavyorushwa ni bora.Ndiyo maana mara kwa mara hutokea ushindani mkubwa kwa vituo vya televisheni kugombea kurusha matangazo ya mashindano ya soka ya Kombe la Dunia au ligi za soka za Ulaya, kwa kuwa matangazo haya hupata watazamaji wengi kuliko matangazo mengine. Vipindi vya burudani huvutia watazamaji wengi na matangazo mengi ya biashara.Kwa sasa, vituo vyote vya televisheni vinajitahidi kuwa na vipindi mbalimbali vya burudani: tamthilia, drama na vichekesho kuwavutia watazamaji. Lakini kutokana na athari ya vipindi vya televisheni vya nchi za nje, sekta ya televisheni nchini iliyoanza kujitafutia uhai na maendeleo, imejikuta ikiingia kwenye shinikizo la mazingira ya utandawazi wa duniani, na taratibu imeanza kumezwa na utamaduni wa kigeni. Katika miaka ya karibuni, sekta ya televisheni nchini imekabiliwa na ushindani mkubwa zaidi, vituo vya televisheni vinakabiliwa na changamoto kubwa kutoka vipindi vya televisheni vya nje.Watu sasa wametekwa kuangalia vipindi mbalimbali kutoka nje, kwa mfano, matangazo ya moja kwa moja ya mashindano ya ligi ya soka nchini Uingereza, tamthilia, filamu, na picha za katuni na maonesho ya mambo mbalimbali. Hivi sasa matangazo ya vituo vya nje, kutoka China, Korea, India, Ufilipino yametawala nchini.Ukiangalia kwenye vituo vyetu vya televisheni kumejaa tamthilia kutoka China, Ufilipino, Mexico, India, Korea, na sasa Uturuki, ambazo zinaruka karibu kila kituo na tunashuhudia hata matangazo yakinakshiwa na miziki kutoka nje. Na katika mkumbo huo, wasambazaji wakubwa wa filamu nchini wameachana na filamu zetu na badala yake wanasambaza filamu kutoka Bollywood na kwingineko zenye tafsiri za Kiswahili.Kuna wakati niliongea na uongozi wa kituo cha Utamaduni cha Ufaransa (Alliance Fran aise) wakaniambia kuwa sekta ya televisheni, zikiwemo filamu ndiyo chombo kikuu kilichoisaidia Ufaransa kueneza utamaduni wao duniani. Ufaransa imekuwa ikitoa msaada mkubwa wa bajeti za kutengenezea filamu na vipindi vya televisheni kwa nchi zinazoongea Kifaransa (Francophone).Kama hiyo haitoshi, wamepanua wigo na sasa wanatoa pesa hata kwa nchi zingine kama Tanzania. Ndiyo maana yeyote atakayeandika  script  (mwongozo) yake ya filamu au kipindi cha televisheni na kuitafsiri kwa Kifaransa, atapewa udhamini wa maelfu ya Euro na ubalozi wa Ufaransa ili atengeneze kipindi au filamu. Unaweza ukashangaa, kwa nini wanatoa udhamini kwa watengeneza filamu katika nchi zetu? Nadhani unaanza kupata picha kuwa sasa dunia imeingia kwenye vita ya utamaduni, ya kutawaliwa kiakili.Tunasahau kuwa sekta ya televisheni ni chombo muhimu sana katika kueneza utambulisho, utamaduni na fikra za nchi husika. Ndiyo maana nchi za China, Korea au India zinaingia gharama kubwa za kutafsiri filamu na tamthilia zao kwa Kiswahili kisha kuzitoa zioneshwe bure katika vituo vyetu vya televisheni. China kupitia Idhaa ya Kiswahili ya Redio ya Kimataifa ya China (China Radio International-CRI), ilifanya kazi ya kutafsiri tamthilia ya  Doudou na Mama Wakwe zake  na kutia sauti pamoja na kukamilisha maandalizi ya tamthilia hii kwa zaidi ya miezi 10 kwa ajili ya watazamaji wa Tanzania na Afrika ya Mashariki.Pia, hivi sasa ukipita kila kona ya nchi yetu, majina kama Ibrahim Pasha, Sultan, Hurrem n.k. ambao ni wahusika katika tamthilia yenye utata ya Sultan kutoka Uturuki, ndiyo habari ya mjini. Hadi sasa hatujiulizi: kwa nini nchi kama China, Korea au India wakati mwingine wanaingia gharama kubwa za kutafsiri tamthilia zao kwa Kiswahili na kuzitoa zioneshwe bure kwenye televisheni zetu? Tunaambiwa watazamaji wanavutiwa na vipindi vya nje kwa sababu vipindi vyetu havivutii na havina ubora unaokubalika kimataifa, jambo hili limevifanya vituo vya televisheni nchini kuona fursa ya kuonesha vipindi vilivyotafsiriwa kutoka nje kwa kuwa wanavipata bure (au kulipia pesa kiduchu). Hii ni vita ya utamaduni ya kutawaliwa kiakili.Hivi tunaandaa taifa (kizazi) la aina gani? Kwa mfumo huu kizazi chetu tunakiachia urithi wa aina gani wa utamaduni? Tuamke, huu ni mkakati maalumu wa kujenga jamii itakayobadilisha utamaduni wake na kujifunza utamaduni wa nje, na hivyo kutawaliwa kiakili. Nadhani tunajenga jamii ya watu waliochanganyikiwa. Hatulioni sasa ila ni uhakika lina madhara makubwa kwa jamii zetu na mustakabali wa nchi yetu.Kuna wakati tunajaribu kufungia video za miziki ya wasanii wetu kwenye vituo vya televisheni kwa kuwa wamepiga picha zinazoonesha vichupi, lakini huwa najiuliza tunazuiaje hizo wakati vituo hivyo vinarusha video za nje zenye vichupi? Ukiangalia kwa makini, hata mfumo wa utangazaji katika baadhi ya vituo vya redio na televisheni umeigwa kutoka Magharibi, kitu kinachotoa taswira ya kuua suala la ubunifu na kubaki watupu tusio na kitu chochote.Bahati mbaya sana katika dunia hii ya vita ya utamaduni, ukitaka kupata fedha nyingi kwa urahisi basi fanya jambo linalodhalilisha utamaduni wako au taifa lako au fanya jambo linalotukuza utamaduni wa mataifa ya Magharibi. Ukitazama kwa makini, hivi sasa, katika tasnia ya muziki na filamu, Watanzania tumebakiwa na kitu kimoja tu tunachoweza kujivunia kwamba ni chetu: lugha ya Kiswahili. Lakini bahati mbaya ni kwamba hata kwenye lugha ya Kiswahili wasanii wetu hawaijui vyema, ndiyo maana si ajabu kukuta wakichanganya R na L, DHA na ZA n.k. 0685 666964 au bjhiluka@ yahoo.com