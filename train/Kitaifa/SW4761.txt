 MAMLAKA ya Mapato Tanzania (TRA) yenye jukumu la kukadiria, kukusanya na kuhasibu mapato ya serikali, ni miongoni mwa taasisi za umma zilizo mstari wa mbele kumuunga mkono Rais John Magufuli kwa vitendo katika kutekeleza azma ya serikali ya kuleta maendeleo.Serikali ya awamu ya tano katika kipindi cha miaka mitatu, imefanikiwa kuongeza makusanyo ya mapato kutoka wastani wa Sh bilioni 850 kwa mwezi mwaka 2015 hadi kufikia wastani wa Sh trilioni 1.3 kwa mwezi kwa sasa. TRA imeendelea kuongeza ukusanyaji wa mapato. Mwaka 2015/16 makusanyo yalikuwa Sh trilioni 12.5, mwaka 2016/17 yaliongezeka hadi kufikia Sh trilioni 14.4 na mwaka 2017/18 yaliongezeka hadi Sh trilioni 15.5.Mapato yote yaliyokusanywa kwa miaka mitatu mfululizo ni Sh trilioni 42.4. Taarifa ya makusanyo ya robo ya kwanza ya mwaka huu wa fedha 2018/19 kuanzia Julai hadi Septemba 2018 inaonesha TRA imekusanya Sh trilioni 3.84 ikilinganishwa na Sh trilioni 3.65 zilizokusanywa katika kipindi kama hicho mwaka wa fedha wa 2017/18.Ongezeko hili la ukusanyaji mapato ni hatua kubwa nchini ambalo kwa kiwango kikubwa limechangiwa na kudhibiti mianya ya ukwepaji kodi na umma kumwelewa Rais hivyo kujitoa kwa dhati kumuunga mkono.Makamu wa Rais, Samia Suluhu Hassan, Waziri Mkuu, Kassim Majaliwa, mawaziri, makatibu wakuu, wakuu wa mikoa pamoja na viongozi wengine wa serikali wamekuwa wakishiriki mapambano dhidi ya ukwepaji kodi unaosababisha upotevu wa mapato ya nchi. Juhudi za Rais Magufuli zimeshuhudiwa akitekeleza kwa vitendo ahadi mbalimbali alizotoa ikiwamo ya wakati akifungua rasmi bunge la 11 mkoani Dodoma; Novemba 20, 2015. Aliahidi kupambana vikali na ukwepaji kodi na upotevu wa mapato ya serikali.Akifungua Bunge hilo, Rais Magufuli aliahidi kupambana na ukwepaji kodi na upotevu wa mapato ya serikali. Katika kipindi cha uongozi, ameongoza na kuhamasisha wananchi kulipa kodi kwa hiari pamoja na kukemea udanganyifu unaofanyika kwenye risiti za kielektroniki (EFDs). Wakati wa kuweka jiwe la msingi la ujenzi wa reli ya kisasa (SGR) kutoka Morogoro mpaka Makutupora jijini Dodoma, Rais alisisitiza kuwa kodi husaidia kutekeleza miradi mbalimbali ya maendeleo nchini na kuboresha huduma za jamii. Napenda kuwahimiza Watanzania wote kuendelea kulipa kodi ili kutekeleza miradi ya maendeleo nchini pamoja na kuboresha huduma mbalimbali za kijamii. Pamekuwepo na mtindo, mtu anapokwenda kununua bidhaa anapewa risiti ya bei ndogo badala ya risiti anayotakiwa kupewa.   Mtoa risiti na mpokeaji wote kwa pamoja wanaiibia serikali na hivyo wanasababisha kuchelewesha maendeleo, ninawaomba Watanzania tuwe wazalendo,  alisema.Licha ya ongezeko la makusanyo, ndani ya miaka mitatu ya uongozi wa Magufuli, TRA imeboresha mifumo yake ya ukusanyaji mapato kumrahisishia mwananchi kulipa kodi stahiki na kwa wakati. Miongoni mwa hatua zilizofanyika ni a uhakiki wa Namba ya Utambulisho wa Mlipakodi (TIN) kuboresha daftari la walipakodi na kuifanya itumike katika kufanya mawasiliano na TRA hususani katika huduma za kielektroniki.Katika muktadha wa kuhakikisha watu hawakwepi kulipa kodi, TRA imeendelea kudhibiti uingizaji wa bidhaa za magendo nchini kwa kuimarisha doria sehemu za mipakani na mipaka isiyo rasmi ambayo ni maarufu kwa kupitisha bidhaa za magendo. Udhibiti huu unalenga kuhakikisha bidhaa zote zinazoingizwa nchini zinapitia njia rasmi na zinalipiwa kodi na ushuru stahiki kwa mujibu wa sheria, ikiwa pia ni njia mojawapo ya kulinda viwanda vya ndani.Aidha, TRA kupitia Idara ya Huduma na Elimu kwa Mlipakodi imejikita kuhudumia na kuelimisha walipakodi na wadau mbalimbali waelewe umuhimu wa kulipa kodi kwa hiari kwa manufaa yao na taifa kwa jumla. Kupitia idara hiyo, mamlaka imefanikiwa kuongeza uelewa wa masuala ya kodi kwa wananchi. Hivi sasa semina, vyombo vya habari, machapisho, makongamano, tovuti, mitandao ya kijamii pamoja na kituo cha huduma kwa mteja kilichopo ndani ya TRA hutumika zaidi kufikisha ujumbe kwa walipakodi.Mafanikio mengine ni ufunguzi wa vituo vya pamoja vya huduma mipakani. Miongoni mwa vituo hivyo ni kituo cha Rusumo kilichopo mkoani Kagera kilichozinduliwa Aprili, 2016 na Rais Magufuli pamoja na Rais wa Rwanda, Paul Kagame. Kituo kingine ni cha Mtukula kilichopo mkoani Kagera kilichozinduliwa na Rais John Magufuli na Rais wa Uganda, Yoweri Museveni Novemba, 2017.Vituo vingine ni Holili kilichopo mkoani Kilimanjaro na Tunduma cha mkoani Songwe. Vituo hivi kwa pamoja husaidia kuharakisha utoaji wa huduma mipakani, kuokoa muda wa kushughulikia mizigo na abiria, kukuza biashara na hatimaye kuongeza ukusanyaji wa mapato baina ya nchi zinazopakana. Sambamba na hayo, serikali imeendelea kuwajali na kuimarisha uhusiano na wafanyabiashara nchini. Kwa kipindi cha miezi sita kuanzia Julai mosi hadi 31 Desemba mwaka huu, serikali TRA imetoa msamaha maalumu wa riba na adhabu katika malimbikizo ya madeni ya kodi kwa asilimia 100 na mwisho wa kuwasilisha maombi ya msamaha huo ni Novemba 30, 2018.Msamaha huo unalenga kutoa unafuu kwa walipakodi wenye mzigo wa malimbikizo ya madeni ya kodi kwa kuwapa fursa ya kulipa kodi ya msingi (principal tax) baada ya kuondoa riba na adhabu kabla ya Juni 30, 2019. Hadi mwishoni mwa Oktoba mwaka huu, TRA ilipokea maombi ya kusamehe riba na adhabu kutoka kwa walipakodi 2,029 yanayofikia Sh bilioni 245.6.Baadhi ya walipakodi hao wameshapewa majibu na wengine wako katika hatua mbalimbali za kushughulikiwa maombi yao. Kuondoa riba na adhabu kwenye malimbikizo ya madeni ya kodi ni hatua mojawapo ya kusaidia wafanyabiashara wenye malimbikizo hayo kutokukwepa kulipa kodi, ikiwa ni sehemu ya ahadi ya Rais Magufuli ya kuhakikisha kuwa, mianya ya ukwepaji kodi inadhibitiwa ipasavyo. Pamoja na mafanikio yote haya, TRA imedhamiria kuongeza kasi ya usajili wa walipakodi wapya, kuendelea kutoa huduma na elimu kwa walipakodi, kuendelea kudhibiti biashara za magendo pamoja na wakwepakodi kuhakikisha kuwa kunakuwa na ongezeko la ukusanyaji wa mapato yatakayoiwezesha nchi yetu kufikia uchumi wa kati na wa viwanda ifikapo mwaka 2025.