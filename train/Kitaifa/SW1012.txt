 MSEMAJI wa Serikali na Mkurugenzi wa Idara ya Habari Maelezo, Dk Hassan Abbas amesema waandishi wa habari wanahaki ya kuikosoa serikali lakini hawapaswi kuandika habari za kuzusha na kupotosha.Amesema Sheria ya Huduma za Habari ya mwaka 2016 kifungu cha 32 (2) kinatoa haki hiyo ya kila mwandishi kuikosoa serikali na kwamba kifungu cha 52 kinaeleza kwamba haitakuwa kosa kwa waandishi watakaoonesha makosa yaliyopo kwa serikali kwa uthibitisho na sio kuzusha.Hayo aliyasema jana jijini Dar es Salaam kwenye semina juu ya jukumu la wanahabari, iliyoandaliwa na Jumuiya ya Waislamu Shia Ithnasheriya Tanzania (TIC) kwa kushirikiana na Ofisi ya Mufti wa Tanzania na Baraza Kuu la Waislamu Tanzania (BAKWATA) kwa niaba ya Waziri wa Habari, Sanaa, Utamaduni na Michezo, Dk Harrison Mwakyembe.Dk Abbas alisema kwa mara ya kwanza Tanzania imeweka kifungu hicho cha sheria ili kutoa haki ya kitaaluma kwa waandishi wa habari ambao ndio muhimili wa nne wa nchi, hivyo wanapaswa kutimiza wajibu wao katika jamii.Alisema mwandishi aliyefanya utafiti vizuri na kubaini madudu ndani ya serikali na akawa na vithibitisho vyote vyenye ukweli anauwezo wa kuandika habari na kuichapisha kwenye vyombo vya habari na sio kuandika habari za kizandiki."Tunapochukua hatua kali ya kulifungia gazeti kwa kuwa na habari zenye kuhatarisha usalama wa nchi au uzushi wanaharakati wengi wanalalamikia hatua hizo tunasahau kwamba waandishi pamoja na kuwa na haki wana wajibu wa kulinda nchi," alisema Dk Abbas.Aliongeza kuwa waandishi pia wana wajibu wa kuenzi na kulinda amani ya nchi kwa kukataa viashiria vinavyoharibu amani kwa sababu watu wa kwanza kuathirika ni wao wenyewe.Pia alisema kuwa katika mkataba wa Kimataifa wa haki za kisiasa na kiraia unaeleza haki na wajibu wa kitaaluma pamoja na mipaka yake. Alifafanua kuwa kama kutakuwa na habari za kupotosha ndani na nje ya nchi mkataba huo unaelekeza katika kanuni ya kukashifu au kumkejeri mtu, magazeti yatachukuliwa hatua kwa kufikishwa mahakamani."Ni kweli tunao uhuru wa kusema lakini ni wajibu wetu kutoandika habari za kukashifu mtu kwani ni kuvunja kanuni ya mkataba huu. Pia tunapaswa kuzingatia kanuni ya faragha tuandike habari lakini tuwe na ukomo ili kulinda faragha yake," alisisitiza.Dk Abbas alieleza kwamba ni vyema kuangalia usalama wa taifa kwa kuhakikisha kuwa yale mambo yanayohusiana na usalama siri zake zisitolewe kwa sababu zinaathiri ustawi wa nchi.Kwa mujibu wa Dk Abbas, sheria ya huduma za Habari inatoa haki ya kukusanya habari licha ya changamoto zilizopo, uhuru wa kuhariri na uhuru wa kusambaza taarifa hizo.Kwa upande wake, Kiongozi wa Waislamu dhehebu la Shia Ithnasheriya, Shekhe Hemed Jalala alisema wajibu wa mwandishi wa habari ni kuandika habari zenye kufuata misingi ya haki na sheria." Mwandishi wa habari mzalendo ni yule anayeitakia jamii isonge mbele kwa kuenzi mambo mazuri badala ya kuandika habari zinazofitinisha au kuhitilafiana au kuchochea jambo ambalo litaleta chuki baina ya jamii moja na nyingine" alisema Shekhe Jalala.Alibainisha kuwa mwandishi wa habari mzalendo ni lazima ataandika habari kuhusu rasilimali za nchi na maendeleo kwa jamii na kulinda amani, mshikamano na umoja. Kwa upande wake, Mkurugenzi Mkuu wa Chama cha Waandishi wa Habari Wanawake ( TAMWA) , Edda Sanga alisema bado vyombo habari havitoi fursa ipasavyo kwa waandishi wa habari wanawake hasa katika nafasi za juu za uongozi.Alisema vyombo vya habari vina uwezo wa kujenga na kubomoa hivyo vinapaswa kuona nafasi katika jamii kutafuta habari, kuhariri na kusambaza ili watu wengi wanufaike na kupata mabadiliko chanya."Mwaka 2008 ni wanawake watatu pekee ndio waliowahi kushinda kwenye Tuzo za Umahiri wa habari (EJAT) zinazotolewa na Baraza la Habari Tanzania (MCT), ambao walishinda uandishi wa habari za uchunguzi," alisema Sanga.