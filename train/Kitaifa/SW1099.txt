 SHIRIKA la Kimataifa la Uhifadhi Viumbe Baharini na Wanyama (WWF Tanzania) wilayani Kilwa mkoani Lindi litatumia Sh 424,361,857.00 kwa ajili ya mradi wa kuboresha zao la pweza katika kijiji cha Songosongo, utakaokamilika muda wa miaka miwili.Mwakilishi wa Mkurugenzi wa shirika hilo nchini, Matrida Simfukwe alisema hayo juzi kwenye hafla ya uzinduzi wa mradi huo uliohudhuriwa na viongozi wa serikali, halmashauri ya wilaya, wadau wa sekta ya uvuvi katika kijiji cha Songosongo. Alisema muda huo wa miaka miwili ni kipindi cha majaribio katika kijiji hicho cha Songosongo wilayani Kilwa na kuwa mradi huo upo katika nchi tatu ikiwemo Tanzania na Kenya.Simfukwe alisema dhamira kuu ni kuhakikisha zao hilo linavunwa na kuhifadhiwa katika mazingira mazuri wakiwa na ubora wake mpaka mlaji anapata ubora wa zao hilo la pweza, wakati akihitaji. Alisema uhifadhi utakapokuwa mzuri ni rahisi kuokoa pweza wanaoharibika au kubanikwa kwa kuni ili wasiharibike na kusababisha mazingira kuharibiwa. Mwakilishi huyo alisema utafiti wa shirika la chakula duniani ulibaini kuwa chakula kinachotoka baharini huaribika kwa asilimia 90 kila wakati na kuongeza kuwa jamii inakosa chakula bora cha lishe na kusababisha kuwapo hasara kwani hata soko lake halipo kutokana na kukosa ubora unaoatakiwa.Mratibu wa mradi huo Dk Modesta Merdad aliwaaeleza wajumbe hao kuwa kuna changamoto za mavuno madogo na wanaopatikana pweza ni wadogo. Alisema sanjari na kupoteza zao hilo la pweza kwa kuharibika na jamii nayo imeendelea kuwa masikini wakati ina fursa za kiuchumi kupitia zao hilo lenye soko nchi za Ulaya na kuongeza kuwa kiasi hicho cha fedha kilichopatikana kitasaidia kuweka miundombinu ya kuhifadhia zao la pweza ambapo mlaji atahakikishiwa kuwa anapata chakula bora chenye viwango. Dk Merdad alisema mbali na kutoa mafunzo kwa wavunaji wa zao hilo jinsi ya kuhifadhi itasaidia kuongeza kipato cha wavunaji na kunyanyua uchumi wao.