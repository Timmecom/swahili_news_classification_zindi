 SERIKALI kwa kushirikiana na Taasisi ya Sekta Binafsi Tanzania (TPSF) wamezindua mabaraza ya ujuzi ya kisekta ili kuwajengea uwezo wanavyuo kwenye soko la ajira.Akizindua mabaraza hayo Dar es Salaam jana, Waziri wa Elimu, Sayansi na Teknolojia, Profesa Joyce Ndalichako alisema mabaraza hayo yatasaidia kupunguza tatizo la ujuzi katika nyanja mbalimbali za maendeleo. Mabaraza haya yatasimamiawa na kuratibiwa na TPSF kwa kuwa wao wapo katika nafasi kubwa ya kuzalisha ajira,  alisema Profesa Ndalichako. Alisema mabaraza hayo yana nafasi nzuri ya kufanikisha azma ya Serikali ya Awamu ya Tano kuifikisha Tanzania katika uchumi wa kati na viwanda ifikapo mwaka 2025.  Napenda kutoa ombi kwa sekta binafsi kuendelea kuwapokea vijana au wanachuo wanaokuja kufanya mafunzo kwa vitendo (internship) ili kuwajengea uwezo na utayari wa kuingia kwenye soko la ajira,  alisema.Kwa upande wake, Mwenyeketi wa TPSF, Salum Shamte alisema mabaraza yatakuwa ni fursa pekee ya kuunganisha taasisi binafsi, serikali na wadau mbalimbali wa maendeleo kutoka nje ya nchi katika kuleta ufanisi katika maendeleo.  Tumefikia hatua nzuri mpaka kuyazindua mabaraza haya ambayo yatakuwa chachu katika kuongeza ujuzi zaidi kwa wahitimu wa vyuo mbambali,  alisema Shamte.Shamte alisema, TPSF imekuwa ikitoa ushauri na mapendekezo mbalimbali kwa serikali kupitia Baraza la Taifa la Biashara (TNBC) katika ngazi ya Wilaya, Mkoa, Wizara na hata Taifa ili yaweze kufanyiwa kazi. Huu ni mwendelezo wa mambo ambayo serikali imekuwa ikiyafanya kwa kushirikiana na TPSF kwani huko nyuma tumekuwa na majadiliano mengi yenye tija kwa mustakabali wa ustawi wa uchumi wa Tanzania,  alisema.Aidha, katika hatua nyingine, Shamte alisema mabaraza hayo yatajikita katika sekta kuu sita ambazo ni Kilimo, Utalii, Tehama, Uchukuzi, Ujenzi na Nishati, hali ambayo itaongeza ushirikishwaji mpana kwa wadau katika kukuza ujuzi nchini.Kuanzishwa kwa mabaraza hayo kumeungwa mkono na wadau mbalimbali huku wakieleza ni kwa namna gani yatakwenda kusaidia katika mnyororo mzima wa kukuza ujuzi nchini.Fabian Mwakatuma ambaye ni mjumbe katika sekta ya kilimo alisema mpango mkakati wa ubia wa serikali na TPSF utasaidia sana kupunguza changamoto ya wajuzi katika sekta mbalimbali  Watu wanaohitimu Stashahada na Shahada ni wengi kwa sasa hapa nchini, lakini wengi wao hawana ujuzi na kushindwa kuleta ushindaji katika soko la ajira, hivyo uwepo wa mabaraza haya utawaongezea thamani wahitimu wa vyuo mbalimbali,  alisema Mwakatuma.Profesa Preksedis Ndomba kwa upande wake alisema huu ni mpango wa pili wa serikali wa kuhakikisha kunakuwa na viwanda na rasilimali yenye weledi katika sekta mbalimbali. Ujuzi ni jambo ambalo ni mtambuka kwani linagusa maeneo mengi ya kisekta hivyo mabaraza haya yanakwenda kuiweka Tanzania katika ramani nzuri kiuchumi na viwanda,  alisema Profesa Ndomba. Serikali na TPSF wamekuwa na majadiliano ya mara kwa mara katika kuhakikisha baadhi ya changamoto zilizopo zinapatiwa ufumbuzi ili kuimarisha mazingira rafiki kwa upande wa uwekezaji hali ambayo imeleta mafanikio makubwa.