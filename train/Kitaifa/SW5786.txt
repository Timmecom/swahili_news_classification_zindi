 WAMILIKI wa shughuli zinazotoa kelele chafuzi wakiwamo wenye baa, nyumba za ibada na viwanda mbalimbali wataanza kuchukuliwa hatua kali za kisheria ikiwamo kupewa adhabu ya kifungo cha miaka saba endapo wataendelea kusababisha kero hizo zilizotajwa kuwa hatari kwa afya na mazingira nchiniBaraza la Taifa la Hifadhi na Usimamizi wa Mazingira (NEMC) kupitia taarifa yake iliyotolewa jana jijini Dar es Salaam na Mkurugenzi Mkuu, Dk Samuel Mafwenga imesema adhana za misikitini na kengele za makanisani hazihusiki katika kelele chafuzi zinazopaswa kuchukuliwa hatua za kisheria.Baraza limetaka wananchi kutoa taarifa sahihi za vyanzo vya kelele chafuzi huku likihadharisha wamiliki wa shughuli husika kuwa hatua kali zitachukuliwa dhidi ya watakaokaidi kutekeleza kanuni na sheria. Hatua za kisheria zinazokabili wamiliki wa shughuli hizo ni pamoja na kutozwa faini isiyopungua Sh milioni tatu au kifungo kisichozidi miaka saba au vyote kwa pamoja.Sheria ya Usimamizi wa Mazingira ya mwaka 2004 ikisomwa pamoja na kanuni ya (9) ya Kanuni za Viwango vya Ubora wa Mazingira (Udhibiti wa kelele na mitetemo) za mwaka 2015; Tangazo la Serikali Na. 32 la mwaka 2015, limetoa viwango vya udhibiti wa kelele katika maeneo mbalimbali.Viwango vilivyoainishwa vinaonesha kiwango cha juu cha kelele mchana na usiku kinachoruhusiwa katika viwanda au karakana, vipaza sauti au taarifa kwa umma kwa njia ya matangazo; maeneo ya starehe/kumbi na mikusanyiko; Ibada makanisani na misikitini; usafiri wa umma (mabasi ya daladala); Maeneo ya machimbo ya madini na maeneo ya umma kama shule, hospitali na taasisi za elimu ya juu.Kanuni ya 11 ya Kanuni za Usimamizi wa Viwango vya Ubora wa Mazingira (Udhibiti wa Kelele na Mitetemo) za mwaka 2015 inataka wenye shughuli zinazotoa sauti na mitetemo kumiliki vifaa vya kupimia kelele zitokanazo na shughuli zao ili kudhibiti kelele na kupunguza usumbufu unaojitokeza. Taarifa ilisema, kelele zitokanazo na shughuli za viwanda, baa, kanisani, misikitini, mitaani kwa wauza miziki zinazofanyika karibu na maeneo nyeti, makazi ya watu, hospitalini, shuleni zimekuwa tatizo. Imesema kero hizo zisipodhibitiwa zinasababisha hatari kwa afya ya binadamu au kuharibu mazingira.NEMC imepokea malalamiko mengi ya wananchi kutoka sehemu mbalimbali nchini juu ya kukithiri kwa kero na usumbufu wa kelele na mitetemo iliyokithiri na kupindukia viwango vilivyowekwa na sheria. Mkurugenzi huyo alisema kero za kelele na mitetemo chafuzi zilizoripotiwa kwa kiasi kikubwa zimeonekana kutoka katika maeneo ya kumbi za starehe, viwanda, baa pamoja na nyumba za ibada.