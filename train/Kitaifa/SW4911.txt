 MABALIKO ya matumizi ya mifuko mbadala kutoka plastiki, yameleta neema kwa wajasiriamali pamoja na wamiliki wa viwanda vilivyokuwa vikizalisha mifuko hiyo. Hali hiyo imetokana na mwitikio uliojitokeza siku chache baada ya kuanza kwa agizo la serikali la utekelezaji wa mifuko mbadala. Pamoja na hayo, katazo la matumizi, usambazaji na utengenezaji wa mifuko ya plastiki, limefanikiwa kwa kiwango kikubwa katika maeneo mbalimbali nchini kutokana na ushirikano mkubwa ulioneshwa na watanzania.Mashuhuda kutoka kwa wazalishaji wakiwemo watengenezaji wa mifuko mbadala hususani Kiwanda cha Kutengeneza Makaratasi cha Mgololo(SPM), wanakiri kuwa siku chache tangu kuanza rasmi kwa zuio hilo, wajasiriamali wengi wamejitokeza na kununua karatasi kwa ajili ya kuzalisha mifuko hiyo. Aidha, katika hatua nyingine, ukaguzi wa siku tatu uliofanywa na Waziri wa Ofisi ya Makamu wa Rais Mazingira, Januari Makamba na Baraza la Usimamizi wa Mazingira (NEMC), umeonesha kuwepo kwa mwitikio mkubwa kwa waliokuwa wazalishaji wa mifuko ya plastiki kubadilisha uzalishaji wa mifuko hiyo kwenda mbadala. Akizungumza na gazeti hili jana, Naibu Mkurugenzi wa Kiwanda cha Mgololo, Gregory Chogo alisema mabadiliko hayo ya mifuko ya plastiki yameleta manufaa kwa wajasiriamali wengi nchini, ambapo kiwanda hicho kimepata oda nyingi kwa ajili ya kutengenezea mifuko mbadala. Alisema kiwanda cha hicho cha karatasi cha Mgololo, kimeanzisha uzalishaji wa karatasi za ujazo wa kilo 100 ambazo mjasiriamali ananunua kwa Sh 320,000 na kupata kiasi cha Sh milioni moja pindi anapozalisha mifuko na kuiuza.  Hii ni fursa kubwa kwa wajasiamali na zaidi tunaipongeza serikali yetu ambapo kwa kipindi kifupi limeonyesha mafanikio na zaidi muitikio ya viwanda vya ndani na hasa wajasiriamali kununua bidhaa hizi tofauti na ilivyokuwa hapo awali,  alisema Chogo. Chogo alisema ndani ya kipindi cha muda mfupi tangu agizo hilo, kimepokea ofa nyingi kutoka kwa wajasiriamali mbalimbali kikiwemo kiwanda kimoja mkoani Arusha, ambacho kimeagiza zaidi ya tani 120 za karatasi hizo.  Zaidi tunawaomba watanzania kukiamini kiwanda chetu pia kuliheshimu agizo hili la Serikali ; sisi ndiyo pekee ambao tunaonekana kuwa kama tulichelewa katika utekelezaji wake,  aliongeza Chogo.