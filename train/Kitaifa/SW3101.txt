 MAHAKAMA ya Wilaya ya Mpanda mkoani Katavi imemhukumu aliyekuwa Meneja wa Wakala wa Barabara za Mjini na Vijijini (Tarura) Manispaa ya Songea mkoani Ruvuma, Godfrey Majuto ambaye ni marehemu sasa, kulipa faini ya Sh milioni 3.6 au kutumikia kifungo cha miaka mitano jela.Hiyo ni baada ya kupatikana na hatia ya makosa matatu ya kupanga ya uhujumu uchumi, baada ya Majuto na wengine wanne kushtakiwa kwa kosa la kuisababishia Halmashauri ya Wilaya ya Mpanda hasara ya Sh 61,157,342. Aidha, mahakama hiyo imeamuru yeyote atakayeteuliwa kuwa msimamizi wa mirath ya marehemu Majuto atalipa faini ya Sh milioni 3.6 ili fedha hiyo iingine serikalini.Washtakiwa wengine Peter Mwanoni ambaye ni mtumishi wa Halmashauri ya Wilaya ya Mpanda na Chiyando Matoke aliyekuwa mkandarasi wa ujenzi wa barabara, kila mmoja kutumikia kifungo cha mwaka mmoja jela au kulipa faini ya Sh 600,000. Hata hivyo, washtakiwa hao wawili wamenusurika kutumikia kifungo cha mwaka mmoja jela kila mmoja baada ya kila mmoja kulipa faini ya Sh 600,000.Aidha, washtakiwa wawili akiwemo aliyekuwa kwa wakati huo Kaimu Mkurugenzi Mtendaji wa halmashauri hiyo, Naomi Nko na Beatus Bisesa ambaye ni mwajiriwa wa halmashauri hiyo, hawakutiwa hatiani kwa kosa lolote hatimaye, hivyo waliachiwa huru. Hukumu hiyo iliyosomwa jana na Hakimu Mkazi wa mahakama hiyo, Gasper Luoga, inaelezwa kuwa ya aina yake ambayo iliwasisimua wakazi wengi mkoani Katavi na kuwaacha baadhi vivywa wazi kwa mshangao wakidai hawajawahi kusikia wala kushuhudia mshtakiwa ambaye ni mfu akihukumiwa kifungo jela au kulipa faini.Hakimu Luoga alieleza kuwa mahakama ilipokea hati ya kifo cha Majuto ambaye ni mshtakiwa wa kwanza, ikionesha kuwa alifariki dunia Desemba 4, mwaka huu, akiwa tayari ametoa utetezi wake mahakamani hapo.Ilidaiwa mahakamani hapo Majuto alikuwa akifanya kazi zake kama Meneja wa Tarura katika Manispaa ya Songea alikokuwa amehamishiwa akitokea iliyokuwa Halmashauri ya Wilaya ya Mpanda. Hakimu Luoga alisisitiza kuwa kabla ya kufikwa na umauti, Majuto alishatoa utetezi wake mahakamani hapo,  hivyo hakuna tena sababu ya kuifanya mahakama hii ishindwe kumwadhibu mshtakiwa ambaye ni marehemu.  Awali, Mwendesha Mashtaka wa Takukuru, Bahati Haule alidai mahakamani hapo kuwa washtakiwa hao walitenda makosa matatu ya kuhujumu uchumi katika nyakati tofauti mwaka 2012.