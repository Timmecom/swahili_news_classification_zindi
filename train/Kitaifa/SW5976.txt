 JAJI Mkuu wa Tanzania, Profesa Ibrahimu Juma amempongeza Msajili wa Mahakama aliyekataa kusajili kesi ya kikatiba, kupinga Mdhibiti na Mkaguzi Mkuu wa Hesabu za Serikali (CAG), Profesa Mussa Assad, kuhojiwa katika Kamati ya Haki, Maadili na Madaraka ya Bunge iliyofunguliwa na Mbunge wa Kigoma Mjini (ACT-Wazalendo), Zitto Kabwe.Akizungumza na waandishi wa habari, Dar es Salaam jana, alisema kuwa Msajili huyo alisimama kidete na kukataa kesi zenye makosa na dosari za kisheria kupelekwa kwa Jaji ili aifute na kuirudisha tena. Alisema ni lazima wasajili wote kuhakikisha kuwa kesi zenye dosari haziingii katika mfumo wa mahakama kwa sababu wana majaji wachache na hawataki kuwapangia kesi ambazo hazitapiga hatua yoyote. Jaji Juma alisema kuwa mfumo wa mahakama ni wa uwazi katika kutoa mashauri na kwamba hakuna kitu wanachoficha. Kwenye masuala ya nidhamu tumefungua milango kwa kuweka mabango na namba za simu hivyo wanapoona maadili yamekiukwa au rushwa na kutopata huduma bora, wanatakiwa kwenda Taasisi ya Kuzuia na Kupambana na Rushwa (Takukuru) kwani watumishi wengi wana majina hivyo kama kuna rushwa ina jina, alisema Jaji Profesa Juma.Alieleza kuwa mahakama haipendezwi na malalamiko ya jumla jumla na ndio maana ya uwazi na kwamba kuna mfumo wa kupokea malalamiko kama mtu hajaridhika na maamuzi ya Jaji anatakiwa kukata rufaa au kupeleka malalamiko kwenye Kamati za Maadili katika ngazi za Wilaya hadi kufikia Tume ya Utumishi wa Mahakama.  Hatuwezi kuwazuia wanasiasa ni lazima wazungumze lakini sisi ni watu wa kufanya kazi kimya kimya na mara nyingi hatuwajibu na tunapotaka kujibu tunatumia nyaraka tulizonazo,  alisisitiza.Zitto ambaye pia ni kiongozi wa Chama cha ACT- Wazalendo anaiomba Mahakama Kuu itoe tafsiri ya kinga ya CAG iliyopo Kikatiba na pia kutoa tafsiri ya Sheria ya Haki, Maadili na Madaraka ya Bunge katika kushtaki watu wanaosemekana kudharau Bunge. Awali, kesi hiyo iliwasilishwa mahakamani hapo Januari 14, mwaka huu na wabunge watano, kutoka vyama vitatu vya siasa vya upinzani, wakiongozwa na Zitto. Wabunge wengine walikuwa ni Saed Kubenea (Ubungo- Chadema); Salome Makamba (Viti Maalumu- Chadema); Hamidu Bobali (Mchinga- CUF) na Anthony Komu (Moshi Vijijini- Chadema).Walifikia uamuzi huo kutokana na taarifa ya Spika wa Bunge, Job Ndugai kupitia vyombo vya habari na baadaye kumwandikia barua CAG akimtaka afike mbele ya kamati hiyo ya Bunge kuhojiwa kutokana na kauli yake aliyoitoa akiwa nchini Marekani kuwa Bunge la Tanzania ni dhaifu. Hata hivyo, Mahakama Kuu ilikataa kuisajili huku ikibainisha kasoro mbili. Mahakama Kuu katika barua yake ya Januari 16, mwaka huu kwenda kwa Wakili wa waombaji, Fatma Karume iliyosainiwa na Naibu Msajili aliyejitambulisha kwa jina la S.S.Sarwatt, ilibainisha kasoro hizo kuwa ni pamoja na wadai wengine wanne kutokuambatanisha hati za viapo vyao katika kesi hiyo. Sababu au kasoro nyingine ni kutokuwepo kwa nakala ya wito wa Spika kwa CAG na au kutokuwepo kwa kiapo cha CAG kuunga mkono kesi hiyo. Hatua hiyo iliibua mvutano baina ya pande hizo mbili na kuwalazimu Zitto na Wakili Karume kuwasilisha malalamiko yao kwa Jaji Mkuu. Jaji Mkuu Juma baada ya kusikiliza malalamiko aliwaeleza suala hilo liko katika mamlaka ya Jaji Kiongozi na kwamba hata huyo Naibu Msajili aliyekataa kusajili kesi hiyo naye yuko katika mamlaka ya Jaji Kiongozi.