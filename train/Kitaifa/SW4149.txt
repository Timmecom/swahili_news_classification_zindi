 WAZIRI Mkuu, Kassim Majaliwa amekagua mradi wa ujenzi wa barabara ya lami kutoka Mbinga kwenda Mbamba Bay, yenye urefu wa kilomita 69 itakayogharimu sh. bilioni 129.3.Majaliwa alikagua barabara hiyo jana wakati akielekea wilayani Mbinga kwenye ziara yake ya kikazi ya siku nne mkoani Ruvuma. Waziri Mkuu alisema ameridhishwa na kasi ya ujenzi wa mradi huo wa barabara inayojengwa na kampuni ya Chico ya nchini China, ambapo aliagiza uongozi wa Wakala wa Barabara Tanzania (Tanroads) kusimamia vizuri mradi huo.  Kazi hii inafanywa kwa uhodari mkubwa, naipongeza kampuni ya Chico kwa hatua waliyoifikia na ninaamini kwamba barabara hii inayotarajiwa kukamilika Januari 2021 itakamilika mapema zaidi  alisema.Mkuu wa Mkoa wa Ruvuma, Christina Mndeme alisema kukamilika kwa barabara hiyo, kutachochea ukuaji wa uchumi kwa wananchi na mkoa kwa ujumla, kwani itarahisisha usafiri wa watu na mizigo.Alisema pia barabara hiyo itakuza sekta ya utalii na uvuvi katika mkoa wa Ruvuma kwa sababu itawezesha watalii na wafanyabiashara, kufika kwa urahisi katika wilaya ya Nyasa, ambayo ni kiungo cha biashara kati ya nchi jirani na mikoa inayopitiwa na ziwa Nyasa. Mndeme alimshukuru Rais John Magufuli kwa kuwapelekea fedha za ujenzi wa miradi mbalimbali ikiwemo ya hospitali, vituo vya afya, shule, nishati na maji.