 KAZI ya kutandaza mabomba ya gesi kwa ajili ya matumizi ya nyumbani kwa Mkoa wa Lindi inatarajia kuanza mwisho wa mwezi huu.Hayo yamebainishwa bungeni na Waziri wa Nishati, Dk Medard Kalemani, wakati akijibu swali la nyongeza la Mbunge wa Kuteuliwa, Salma Kikwete (CCM), aliyetaka kujua ni lini wananchi wa Lindi watafikishiwa huduma ya gesi nyumbani. Katika swali la msingi, inaonesha utekelezaji mradi ya usambazaji wa gesi nyumbani kwa mikoa ya Dar es Salaam na Mtwara, lakini sijasikia kuhusu Mkoa wa Lindi, je ni lini wananchi wa Lindi watafikiwa na huduma hiyo?  amehoji Salma.Amesema kwa upande wa Mkoa wa Lindi kazi ya kutandaza mabomba ya kusambaza gesi nyumbani itaanza mwisho wa Mei.Hivi karibuni, Dk Kalemani ameagiza Shirika la Maendeleo ya Petroli Tanzania (TPDC) kuhakikisha inaongeza kasi ya kusambaza gesi ya kupikia ili angalau robo ya nyumba za Jiji la Dar es Salaam ziwe zimefikiwa na huduma hiyo ndani ya miaka mitatu ijayo.Awali, Naibu Waziri wa Nishati, Subira Mgalu amesema kwa sasa TPDC inaendelea na utekelezaji wa mradi kwa kuagiza na kujenga miundombinu ya usambazaji wa gesi asilia majumbani, viwandani na katika taasisi mbalimbali kwa mikoa ya Mtwara, pwani na Dar es Salaam. Mgalu alikuwa akijibu swali la msingi la Mbunge Newala Vijijini, Rashidi Akbar (CCM) aliyeuliza: Takwimu zilizopo zinaonesha kuwa gesi kutoka Mtwara na Songosongo inatumika kwa asilimia sita tu, je, kwanini kiwanda cha saruji cha Dangote na Mtwara Cement mkoani Mtwara havijapatiwa umeme wa gesi asilia hadi leo.Pia aliuliza, je, kwa nini wananchi wa Mtwara wasiunganishiwe gesi asilia kwenye nyumba zao?Akijibu maswali hayo, Mgalu alisema awamu ya kwanza ya utekelezaji wa mradi wa kusambaza gesi asilia mkoani Mtwara imeshaanza ambapo kwa sasa kazi ya ununuzi wa mambomba, mita za kupima gesi pamoja na vifaa vya kupunguza mgandamizo wa gesi inaendelea. Inategemea zaidi kata 120 za awali zitaunganishiwa mabomba ya gesi mkoani Mtwara kwa matumizi ya nyumbani ifikapo Juni mwaka 2019,  alisema Mgalu.Kuhusu viwanda vya Dangote na kiwanda cha saruji cha Mtwara kuunganishiwa umeme, Mgalu alisema kwa sasa kiwanda cha saruji cha Dangote kimeunganishiwa na miundombinu ya gesi asilia ambapo awamu ya kwanza ya utekelezaji wa mradi wa kuwezesha matumizi ya gesi asilia kuzalisha umeme kwa ajili ya kiwanda cha Dangote ilikamilika na kuanza kufanya kazi Agosti, 2018. Hadi kufika Aprili mwaka 2019, Kiwanda cha Dangote kiemanza kutumia wastani wa futi za ujazo milioni 5 kwa siku kwa kuzalisha umeme,  amesema.Amesema awamu ya pili ya mradi ilikamilika Desemba 2018 na sasa Kiwanda cha Dangote kinatumia gesi ya wastani wa futi za ujazo milioni 15 hadi 20 kwa siku kwa ajili ya uzalishaji wa saruji.  Jumla ya gharama za mradi ni Shilingi bilioni 8.2,  amesema Mgalu.