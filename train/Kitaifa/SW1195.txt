 HOSPITALI ya Benjamin Mkapa (BMH) iliyopo Dodoma inatarajia kuendesha kambi ya wiki mbili kwa ajili ya upasuaji wa matundu madogo (endoscopic surgery) kwa wanawake wenye matatizo ya uzazi na ngiri.Hayo yalielezwa jijini hapa na Daktari Bingwa wa magonjwa ya kinamama na uzazi katika hospitali hiyo, Dk Januarius Hinju. Alisema kambi hiyo ya wiki mbili itakayoanza Juni 7 hadi 21, mwaka huu, itaendeshwa kwa ushirikiano kati ya madaktari bingwa wa Hospitali ya Benjamin Mkapa na madaktari bingwa kutoka Marekani.Dk Hinju alisema ili kupata fursa hiyo wanawake wenye matatizo ya uzazi, kutoshika mimba na ngiri kujitokeza sasa ili kufanyiwa uchunguzi wa kina na kuingizwa kwenye mpango huo. Alisema wananchi watakaokutwa na matatizo wataingizwa kwenye programu hiyo kwa kuwekwa kwenye ratiba ya kufanyiwa upasuaji wakati wa kambi hiyo ya wiki mbili.Akizungumzia upasuaji wa matundu madogo, Dk Hinju ambaye pia ni Kaimu Mkurugenzi wa Huduma za Upasuaji katika Hospitali ya Benjamin Mkapa alisema uchunguzi na upasuaji kwa kutumia matundu madogo ni rahisi na husaidia tatizo la mgonjwa kubainika kwa haraka.  Upasuaji kwa njia ya matundu madogo ni wa kisasa ambao una faida kubwa kwa mgonjwa kulinganisha na upasuaji wa kawaida,  alifafanua.Dk Hinju alitaja baadhi ya faida hizo kuwa ni kutumia muda mfupi kurejea kwenye hali ya kawaida kutoka wiki sita za upasuaji wa kawaida hadi wiki mbili za upasuaji wa matundu madogo na vigumu kwa mgonjwa kupata maambukizi.Hii ni kambi ya pili iliyoendeshwa na Hospitali ya Benjamin Mkapa, ikiwa na lengo la kuimarisha huduma za kibingwa kwa mwaka wa pili mfululizo katika hospitali hiyo. Kambi ya kwanza kama hiyo ilifanyika Julai, mwaka jana, ambapo wagonjwa 26 walifanyiwa upasuaji kwa kutumia teknolojia hiyo ya kisasa ya kufanya upasuaji wa matundu madogo.