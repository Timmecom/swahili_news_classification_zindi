 MAHAKAMA ya Hakimu Mkazi Kisutu imemhukumu mmiliki wa Kampuni ya mabasi ya Muro, Majid Kimaro kulipa faini ya Sh milioni 115 au kifungo cha miaka minane jela.Adhabu hiyo imetolewa na mahakama hiyo, baada ya mmiliki huyo kukiri kosa la kutakatisha fedha na kuongoza genge la uhalifu ili kuiba mafuta katika bomba linalomilikiwa na Mamlaka ya Bandari Tanzania (TPA).Aidha, mahakama imeamuru gari aina ya Scania lenye namba za usajili T 856 ADH, ambalo lilitumika kuiba mafuta zaidi ya lita 26,875.25 ya dizeli na petroli litaifishwe na kuwa mali ya serikali. Hatua hiyo imekuja baada ya Muro kufikishwa mahakamani hapo Oktoba mwaka huu na kukaa gerezani miezi miwili, ambapo alifutiwa mashitaka na kusomewa upya mashitaka hayo na kuyakiri.Akitoa hukumu hiyo jana, Hakimu Mkazi Mkuu, Thomas Simba alisema mahakama inamtia hatiani mshitakiwa kwa makosa mawili baada ya kukiri kutenda makosa hayo mwenyewe.Alisema katika mashitaka ya kwanza ya kuongoza genge la uhalifu, Muro anapaswa kulipa faini ya Sh milioni tano au kifungo cha miaka mitatu jela. Pia alisema katika mashitaka ya utakatishaji fedha, mshitakiwa atatakiwa kulipa faini ya Sh milioni 110 au kifungo cha miaka mitano jela. Awali kabla ya kutolewa adhabu, Wakili wa Serikali, Simon Wankyo akisaidiana na Jacqueline Nyantori na Patrick Mwita, waliiomba mahakama itoe adhabu kali kwa washitakiwa kwa sababu makosa hayo ya wizi, husababisha kuathirika kwa uchumi na nchi kukosa mapato.Pia aliomba gari hilo litaifishwe na kuwa mali ya serikali kwa sababu ndilo lililotumika kubeba mafuta baada ya kulitoboa bomba na kuiba mafuta hayo. Katika kesi hiyo ya uhujumu uchumi, inadaiwa kati ya Julai Mosi, 2016 na Januari 8, mwaka huu katika maeneo mbalimbali ya wilaya ya Kigamboni, Dar es Salaam na maeneo mengine, Muro akiwa na wenzake ambao hawako mahakamani, kwa kujua aliongoza genge la uhalifu kwa lengo la kutoboa bomba la mafuta la TPA na kuiba mafuta ili kupata faida.Muro anadaiwa katika mashitaka ya pili kuwa kati ya Julai Mosi, 2016 na Januari 8, mwaka huu maeneo tofauti wilayani Kigamboni, walipata lita 15,950.3 za mafuta ya dizeli na lita 10,925.22 za mafuta ya petroli na kusambaza mafuta hayo kwenye vituo vyake vya mafuta na kuyauza kwa watu mbalimbali, huku akijua kwamba wakati akipata mafuta hayo, yametokana na makosa ya uhalifu.