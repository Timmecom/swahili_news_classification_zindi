 WATU wawili, mmoja mkazi wa Ifakara, Morogoro na mwingine Buza, Dar es Salaam wamekamatwa wilayani Temeke kwa tuhuma za kukutwa na gunia la bangi.Polisi katika Mkoa wa Temeke walilazimika kupiga risasi juu kuwadhibiti watuhumiwa hao, ambao baada ya kubaini wamekamatwa, walitaka kutoroka. Kamanda wa Polisi wa Temeke, Amon Kakwale alithibitisha tukio hilo na kueleza kuwa walipata taarifa kutoka kwa wasamaria wema kuhusu bangi hiyo na kufuatilia mwenendo wa mtuhumiwa, aliyekuwa akisafiri kwa basi kuja jijini Dar es Salaam juzi.Kakwale alisema watuhumiwa hao, Rashid Gabriel (40) mkazi wa Ifakara na Hamad Mbwana (44) mkazi wa Buza, Dar es Salaam, baada ya kukamatwa walifikishwa katika Kituo cha Polisi Chang ombe, kuandika maelezo na uchunguzi ukikamilika watafikishwa mahakamani.Habarileo lilishuhudia tukio hilo katika eneo la Vetenari, Temeke saa moja usiku ambapo mlio wa risasi ulisikika na kusababisha taharuki ya watu kukimbia huku na kule.Baadae watu wawili wakiwa na mizigo mikubwa mitatu, walionekana wanahojiwa na polisi wakiwa chini ya ulinzi.