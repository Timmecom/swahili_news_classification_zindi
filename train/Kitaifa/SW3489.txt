 MKURUGENZI wa Halmashauri ya Mji wa Tarime mkoani Mara, Elias Ntiruhungwa hajatekeleza agizo la kuwalipa fi dia ya mashamba wakazi wawili Loise Munanka na Ghati Werema yaliyochukuliwa kwa ajili ya upangaji wa matumizi bora ya ardhi mwaka 2003.Mkurugenzi huyo alipewa muda wa miezi mitatu hivi karibuni na Waziri wa Ardhi, Nyumba na Maendeleo ya makazi William Lukuvi, kuhakikisha anawalipa fidia wananchi hao.Akizungumza na gazeti hili, Ntiruhungwa alisema shauri hilo la madai ya wakazi hao ambao ni vikongwe wote wenye umri wa zaidi ya miaka 70 lilitakiwa lishughulikiwe na halmashauri mama ya wilaya kwa kuwa ndio iliyohusika na upimaji wa maeneo hayo ya Mafarasini nje kidogo ya mji wa Tarime.Alisema kutokana na kukosekana kwa kumbukumbu sahihi zinazoonesha uhalali wa madai ya wakazi hao katika ofisi yake, hawezi kutekeleza agizo hilo na kumtaka mwandishi wa habari hizi kuwasiliana na Mkurugenzi wa Halmashauri ya Wilaya, Apoo Tindwa kwa ajili ya kupata ufafanuzi.  Nenda kwanza kwa mkurugenzi wa halmashuri ya wilaya ndiye atakayekupatia ufafanuzi kwa kuwa tulipogawana mali na madeni wakati wa kuundwa halmashauri ya mji hatukuweza kupata takwimu wala vielelezo vinavyoonesha uhalali wa malipo yao,  alisema. Lukuvi alimuagiza mkurugenzi huyo ahakikishe anafanya jitihada kuanzia Septemba hadi Desemba 31, mwaka jana awe amewalipa fidia vikongwe hao ya muda mrefu ya mashamba na mazao mbalimbali ya matunda yaliyochukuliwa katika eneo la Mafarasini wakiwa na umiliki wa hati za kimila.Waziri Lukuvi akiwa ziarani wilayani hapa mwaka jana, alimtaka mkurugenzi huyo atekeleze madai hayo mara moja katika kipindi cha miezi mitatu na alilazimika kuwapatia namba zake za simu vikongwe hao kumjulisha ipasavyo utekelezaji wa mkurugenzi huyo baada ya muda huo kupita.Wakati huo, mkurugenzi Ntiruhungwa aliahidi kutekeleza maagizo hayo na kwamba alichelewa kufanya hayo kwa kile alichosema kuwa hakukuwa na fedha za kuwalipa fidia vikongwe hao na kwamba tayari halmashauri yake ilitenga fedha za bajeti yikiwa ni pamoja na malipo ya fidia hizo katika mwaka 2018/19.Hatua hiyo ilikuja baada ya bibi hao kuwasilisha kero zao kwa pamoja na kisha kumkabidhi Waziri Lukuvi vielelezo vya nakala mbalimbali ambapo baada ya waziri huyo kupitia aliagiza hatua hiyo ichukuliwe na halmashauri ya mji mara moja. Vikongwe hao walieleza gazeti hili kuwa ni muda mrefu wamekuwa wakizungushwa na mkurugenzi huyo walipomfikia mara kwa mara kuulizia utekelezaji wa agizo hilo, lakini amekuwa akiwajibu kuwa hahusiki na madai hayo bali ni halmashauri ya wilaya.