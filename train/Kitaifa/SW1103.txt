 MKAZI wa kijiji cha Mkwapa kata ya Namatutwe wilayani Masasi mkoani Mtwara, Sandali Omari (40) anashikiliwa na Jeshi la Polisi mkoani humo kwa tuhuma za kumbaka mwanafunzi wa darasa la pili (jina linahifadhiwa) anayesoma Shule ya Msingi Mkwapa, baada ya kumdanganya kumpa kilo moja ya korosho.Akizungumza na gazeti hili jana kijijini hapo, Mtendaji wa Kijiji cha Mkwapa, Mohamedi Dadi alisema tukio hilo ni la Novemba 17, mwaka huu saa saba usiku nyumbani kwa kijana huyo, ambaye alimchukua mwanafunzi huyo na kwenda naye kwake, akimdanganya kuwa atakwenda kumpa kilo moja ya korosho.Siku ya tukio, mwanafunzi huyo aliondoka nyumbani kwao akiwa na wenzake na kwenda kwenye sherehe ya unyago katika nyumba jirani, ambako lilikuwa linapigwa disko la kunogesha sherehe hiyo.Wakati mwanafunzi huyo akicheza disko, alikutana na mtu huyo ambaye alimshawishi kwenda naye nyumbani kwake mara moja ili akampe korosho, zimsaidie kupata fedha za matumizi ya shule na kwamba wangerejea baadaye kucheza disko.Kwa sasa bei ya korosho huko ni Sh3,300. Mtendaji huyo wa kijiji alisema baada ya mtuhumiwa huyo kufanikiwa kudanganya, mwanafunzi huyo alikubali kwenda naye, lakini alipofika chumbani kwake alimtishia kwa kitu chenye ncha kali na hatimaye kumbaka."Wakati mbakaji akiwa na mwanafunzi, pale disko baadhi ya vijana walishuhudia tangu alipokuwa amesimama karibu naye na kuanza kumdanganya kuwa anakwenda naye nyumbani kwake ili akampe korosho na wakati anaondoka naye na wao walimfuatilia na kugundua baadaye kuwa alikuwa anambaka," alisema Dadi.Baada ya kugundua hivyo, walikwenda Shule ya Msingi Mkwapa anakosoma mwanafunzi huyo na kumueleza tukio hilo mwalimu mkuu, ambapo naye alikwenda nyumbani kwa Mtendaji wa Kijiji na kumuelezea mkasa mzima.Alisema baadaye kwa pamoja viongozi wa kijiji, mwalimu mkuu na mgambo walikwenda nyumbani kwa mtuhumiwa na kumkuta akiwa amelala kitandani, akiwa tayari ameshamtoa mwanafunzi huyo baaada ya kumaliza kumbaka.Alisema walifanikiwa kumkamata usiku huo huo na kumfungia katika ofisi ya kijiji na asubuhi walikwenda naye Kituo cha Polisi cha Wilaya ya Masasi, ambako anashikiliwa hadi sasa.Baba mzazi wa mwanafunzi huyo (jina linahifadhiwa), akizungumza na gazeti hili baada ya tukio hilo, aliiomba serikali kulishughulikia kwa mujibu wa sheria. "Mwanangu bado ni mdogo sana halafu amefanyiwa kitendo cha kinyama, kwa vile tumeshafika hospitali na kuthibitisha kuwa na michubuko ya kuingiliwa, mimi naisubiri serikali kutenda haki juu ya hili, napongeza Jeshi la Polisi kwa kumkamata mtuhumiwa," alisema Mahmudu.Mkuu wa Wilaya ya Masasi, Selemani Mzee alipopigiwa simu na mwandishi wa habari hizi, alikiri kupokea taarifa hizo na kuvitaka vyombo vya sheria kuchukua hatua za kisheria kwa mhusika.