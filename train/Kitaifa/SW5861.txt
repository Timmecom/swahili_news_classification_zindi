 SHIRIKA la Posta Tanzania limeomba radhi kwa kuchapisha kimakosa kwenye magazeti ya serikali majina ya taasisi, ambazo si wadaiwa wa kodi ya pango ya shirika hilo pamoja na malimbikizo yake.Mkuu wa Kitengo cha Miliki wa Shirika la Posta Tanzania, ameomba radhi jana kupitia gazeti hili, ukurasa wa 19.Katika maelezo yake, Shirika hilo lilisema linaomba radhi kwa makosa yaliyofanyika kwenye tangazo lake kwenye magazeti ya HabariLeo na Daily News ya Julai 2 mwaka huu yenye kichwa cha habari  TAARIFA KWA WAPANGAJI WA NYUMBA ZA POSTA WANAODAIWA KODI NA MALIMBIKIZO .Kutokana na tangazo hilo, HabariLeo la Julai 4 liliandika habari iliyotaja baadhi ya taasisi hizo zenye madeni makubwa.Baada ya kutokea kwa mkanganyiko huo, jana Shirika hilo la Posta Tanzania liliomba radhi kwa Tume ya Taifa ya Uchaguzi (NEC), Benki ya TPB, Benki ya CRDB, Shirika la Mawasiliano Tanzania (TTCL), Zantel na taasisi nyingine, kuwa majina ya taasisi hizo yalitolewa kimakosa, kwani si miongoni mwa wanaodaiwa wa Shirika la Posta.Shirika hilo lilisisitiza kuwa linaomba radhi kwa wahusika kwa usumbufu wowote utakaojitokeza.