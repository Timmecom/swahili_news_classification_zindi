 UGANDA imefanikiwa kupiga hatua kubwa katika kukabiliana na maambukizi ya virusi vya Ukimwi kutokana na kushuka kutoka asilimia 18 mwaka 1990 hadi asilimia sita mwaka huu.Ripoti ya Tume ya Ukimwi ya Uganda (UAC) inasema, baadhi ya mbinu zilizotumiwa na serikali ya Uganda kufanikisha mafanikio hayo ni pamoja na kuharakisha matibabu kwa mtu anayegundua kuwa na maambukizi. Mbinu nyingine ni kuhimiza wananchi kubadili tabia kama vile kuacha kufanya ngono, kuwa mwaminifu na kuhimiza matumizi ya mipira ya kiume nay a kike ya kondomu.Mbali na mbinu hizo pia wazazi wamehimizwa kutahiri watoto katika hali salama pamoja na kujenga hulka ya kupima afya zao na kupewa ushauri nasaha. Juhudi za serikali za kuzuia maambukizi ya virusi vya Ukimwi kutoka kwa mama kwenda kwa mtoto zimesaidia pia kwa kiasi kikubwa kupunguza maambukizi ya virusi hivyo nchini Uganda.Dk Charles Wendo ambaye ni mjumbe wa Bodi ya Ukimwi ya Uganda alisema mafanikio makubwa yanayoonekana yanatokana na matumizi ya kanuni ya 90:90:90. Alisema kanuni hiyo inasema kuwa asilimia 90 ya waathirika wa virusi vya Ukimwi wanatakiwa watambuliwe kupitia upimaji wa hiyari hivyo serikali iliamua kuweka mkazo katika kushawishi wananchi kupima afya zao wenyewe.Baada ya kujulikana idadi ya wananchi walioathirika, Dk Wendo alisema asilimia 90 ya waathirika wa virusi hivyo wanatumia dawa za kufubaza virusi ili kujenga kinga ya mwili kuwa imara kupambana na magonjwa nyemelezi.Alisema baada ya kuwa wameanza kutumia dawa inatakiwa angalau asilimia 90 ya waathirika wote wanaotumia dawa kufuata masharti na ushauri wa daktari kikamilifu. Mwaka 2012 Uganda ilianzisha mpango wa kumkinga mtoto dhidi ya virusi vya Ukimwi kutoka kwa mama yake wakati wa kuzaliwa (PMTCT).