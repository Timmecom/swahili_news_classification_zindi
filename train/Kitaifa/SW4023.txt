 KAMPUNI ya Magazeti ya Serikali (TSN), inakusudia kupenya kwenye soko la Afrika Mashariki kwa kusambaza magazeti yake na kueneza Kiswahili kupitia gazeti la HabariLeo. Sasa magazeti ya TSN yanasomwa Rwanda na Kenya. Mkakati ni kuingia Uganda na Sudan Kusini na soko la Afrika Mashariki,  Kaimu Mhariri Mtendaji TSN, Tuma Abdallah alisema. Kampuni ya TSN inachapisha magazeti matatu, la Kiingereza la Daily News, la Kiswahili HabariLeo na la Michezo la SpotiLeo pamoja na kusambaza habari zake kupitia mitandao mbalimbali ya kijamii na simu za mikononi.Akizungumza katika mahojiano maalumu, Tuma alisema, mkakati wa TSN ni kuhakikisha HabariLeo na machapisho mengine yanaingia katika soko lote la Afrika Mashariki ili kutumia fursa hiyo kutangaza Kiswahili katika nchi hizo. Alisema machapisho ya TSN pamoja na kuwa chombo cha kuhabarisha, kuelimisha na pia kuburudisha, ni chombo mahususi kusambaza Kiswahili katika nchi mbalimbali zinazotumia lugha hiyo na zinazotaka kujifunza lugha hiyo.Tuma alisema pamoja na kusambaza nakala za magazeti hayo katika nchi hizo, pia imekuwa ikitumia mitandao ya kijamii kusambaza lugha kupitia simu za mikononi kupata magazeti hayo. Mkuu wa Idara ya Utafiti, Ubunifu na Mashapisho TSN, Akim Joseph alisema TSN kama kampuni ya magazeti ya serikali inatumia Kiswahili fasaha na sahihi katika uandishi wake.