 SHIRIKA la Maendeleo ya Petroli Tanzania (TPDC), limesema hadi ifi kapo mwaka 2020, linatarajia kuunganisha nyumba na viwanda 120,000 ili kupata gesi kupitia Mradi wa Kuunganisha Gesi Majumbani na Viwandani.Aidha, kwa kipindi hicho shirika linalenga kukusanya mapato ya Sh trilioni moja ili kuchangia katika bajeti ya maendeleo ya Taifa. Akizungumza wakati wa kutembelea mradi huo jana katika kisima kilichopo Ubungo jijini Dar es Salaam, Kaimu Mkurugenzi Mkuu wa TPDC, Kapuulya Musomba alisema mpaka sasa wateja wanaohitaji kuunganishiwa gesi, wameongezeka kufikia 40 na kwamba mpaka mwaka ujao watakuwa wameunganisha wateja 1,000.Musomba alisema mtambo waliokuwa wanautegemea kuujenga, ambao unatumika kuunganishwa na mtambo wa kupunguza mgandamizo wa gesi inayotoka bomba la Mtwara, umeshakamilika.  Wateja wengine wameshaanza kutumia gesi na sasa tuna mpango kuunganisha Kiwanda cha Coca- Cola, maeneo ya Survey, Chuo Kikuu na Sinza kwa sababu tunaamini kupitia gesi itachangia uchumi wa viwanda,  alisema Musomba.Alifafanua kuwa mwishoni mwa Januari, wateja wachache wataunganishwa na kuanza kutumia gesi hiyo, ambapo wanatarajia kukusanya Sh bilioni 500 kwa kila mwaka. Aidha, alisema wataunganisha kiwanda cha Dangote ili kipate gesi nyingi, itakayotumika kuchomea udongo. Musomba alisema pamoja na matarajio hayo makubwa, lakini wanakabiliana na changamoto ya ucheleweshaji wa utoaji wa mitambo bandarini ambayo husababisha kukwamisha mradi.Pia alisema bado kunahitajika elimu ya kutosha kwa watu wanaopitiwa na mradi kwa sababu ni haki yao kupata huduma ya gesi lakini kutokana na miundombinu mibaya inasababisha watu wengine kupata huku wale waliotoa eneo wakacheleweshewa huduma hiyo.  Asilimia 60 ya umeme unaotumika unatokana na gesi lakini changamoto iliyopo ni miundombinu ya jiji hili kwa sababu ya ujenzi holela hivyo tunashindwa kupeleka gesi kwa haraka na badala yake tunapeleka kwanza kwenye maeneo ambayo hayana changamoto kisha tutawapatia wengine gesi hii ni yetu sote,  alisisitiza.Alieleza mradi huo ambao umegharimu Sh bilioni nne, utaanza kutumika kwenye wilaya za Ilala, Kinondoni, Ubungo na Temeke kisha kwenda maeneo mengine. Kwa upande wake, Meneja mradi huo, Silvanus Malimi alisema mtambo huo utapokea gesi kutoka Mtwara na kwamba bomba litaunganishwa na mtambo wa kupunguza mgandamizo wa gesi kutoka 60 hadi saba.Alisema maeneo ya Ubungo Maziwa, pia kuna mtambo wa kupunguza mgandamizo wa gesi ambayo inapelekwa moja kwa moja hadi maeneo ya Mikocheni na kuunganisha viwanda na wateja wa majumbani. Alisema wateja waliopo sasa ambao wanasubiri kuunganishiwa gesi ni pamoja na Ubungo, Sinza, Mlalakuwa na Chuo Kikuu hivyo wanahakikisha wanakamilisha uunganishaji huo.