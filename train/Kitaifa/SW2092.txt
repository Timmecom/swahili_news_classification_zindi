 HOSPITALI ya Benjamin Mkapa (BMH) ya jijini Dodoma leo inazindua kitengo kitakachotibu magonjwa yanayohusiana na mfumo wa njia ya mkojo na pia kitashughulikia upasuaji wa tezi dume.Katika taarifa iliyotolewa na Kitendo cha Mawasiliano na Uhusiano katika Hospitali ya Benjamini Mkapa inaonesha kwamba kitengo hicho kitakuwa na vifaa vyote vinavyotakiwa katika kutoa huduma hiyo.Mkuu wa kitengo hicho, Dk Remigius Rugakingira, amesema mwishoni mwa wiki,  Kitengo hicho kitakuwa na vifaa vya hali juu vya kubaini magonjwa yanayohusiana na mfumo wa njia ya mkojo. Dk Rugakingira alisema katika kitengo hicho utafanyika upasuaji ambao utafanywa kwa kutumia njia ya upasuaji wa matundu madogo. Nawaomba wakazi wa Dodoma na mikoa jirani wenye matatizo katika mfumo wa njia ya mkojo kuja katika Hospitali ya Benjamin Mkapa kutumia huduma hii. Hospitali hii imeweka vifaa vya kisasa kufanya uchunguzi wa kitabibu katika mfumo wa njia ya mkojo,  amesema.Dk Rugakingira amesema kitengo hicho kitatoa matibabu kwa watu wenye matatizo ya mfumo wa njia ya mkojo kwa wanawake na wanaume, ambavyo viungo vya mfumo wa njia ya mkojo ni pamoja na figo, tezi, kibofu cha mkojo na viungo vya uzazi wa wanaume.Amesema wataalamu wa tiba wa BMH watashirikiana na wenzao wa Taasisi ya tiba ya Open Medical (OMI) kutoka Viena, Austria katika kuanza kutoa matibabu ya mfumo wa njia ya mkojo.Dk Rugakingira alisema wataalamu wa tiba kutoka OMI ambayo iko chini ya mfuko wa ushirikiano baina ya Marekani na Austria, pia watatoa mafunzo ya kuwajengea uwezo wenzao wa Hospitali ya Benjamin Mkapa. Lengo la mafunzo hayo ya kuwajengea uwezo ni kutuwezesha kuendesha kitengo hicho kipya kwa ufanisi. Ushirikiano wetu na wataalamu hao kutoka OMI utatupa jukwaa ambapo tunaweza kubadilishana uzoefu kutoka katika matibabu ya mfumo wa njia ya mkojo,  alisema.