 WAGONJWA wa kipindupindu katika jiji la Dar es Salaam wameongezeka na kufi kia 55 na idadi ya waliofariki ikitajwa kuwa ni watatu.Hata hivyo, imeelezwa kuwa wilaya za Kigamboni na Ubungo hadi sasa hazijaripotiwa kuwa na mgonjwa yeyote wa ugonjwa huo.Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alisema hayo jijini Dar es Salaam na kuwataka wakazi wa jiji hilo kutotiririsha maji machafu mitaani kwani ndio chanzo cha mlipuko wa ugonjwa huo.Alisema awali mlipuko wa ugonjwa huo ulioibuka mwishoni wa Mei, uliwapata wagonjwa 34 na kwa sasa idadi hiyo imeongezeka.Wagonjwa 11 wanaelezwa kuwepo kambini. Alisema wagonjwa wawili waliofariki wanatokea Temeke wakati mmoja akitokea Ilala jijini humo. Ummy alisema kwa Manispaa ya Temeke kuna wagonjwa 34 wakitokea katika maeneo ya Kilakala, Azimio, Keko, Tandika, Buza, Kijichi na Kizuiani na Manispaa ya Ilala ina wagonjwa 19 wakitokea mitaa ya Mchikichini Kigogo, Kariakoo, Ilala, Jangwani, Vingunguti na Kivule. Alisema manispaa ya Kinondoni ina wagonjwa wawili na manispaa nyingine hazina wagonjwa wa kipindupindu. Ugonjwa wa kipindupindu kwa kiasi kikubwa kwa jiji la Dar es Salaam husababishwa na unywaji wa maji yasiyokuwa safi na salama,  alisema Ummy na kuongeza kuwa tayari wametoa maelekezo kwa maofisa wa Mamlaka ya Maji safi na Majitaka (Dawasa) kuongeza dawa ya klorini kwenye maji.Kadhalika, aliwataka watendaji wa mitaa kuzuia maji machafu yasitiririshwe hovyo mitaani na kwamba suala la faini linafanyiwa kazi na Ofisa Tawala wa Mkoa pamoja na wakurugenzi ili kujua hatua stahiki itakayochukuliwa.  Awali tulikubaliana kuongezwa kwa faini kwa wale watakaokamatwa wakitiririsha maji machafu lakini wapo waliowasiliana na mimi wakishauri kuwa dawa ni kuwaweka ndani , alisema Ummy na kuwataka Ofisa Tawala na wakurugenzi kuangalia jinsi gani hatua kali zitakavyochukuliwa au kuwekwa ndani siku saba.Kuhusu kuwafungia wanaopika vyakula mitaani (mama ntilie) alisema hawezi kufanya hivyo kwa kuwa wanatafuta riziki na jambo muhimu ni kupewa elimu kuhusu usafi katika kazi hiyo na vyombo na sabuni zinazotumika.