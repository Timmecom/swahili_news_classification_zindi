 SHIRIKA la Maendeleo ya Petroli Tanzania (TPDC) limesema mwaka huu wa fedha 2018/2019, linatarajia kuanza kujiendesha kwa faida, ikiwemo kupeleka gawio serikalini la Sh bilioni 100.Hatua hiyo inatokana na mikakati mbalimbali ya kulipa mkopo, waliochukua kwa ajili ya ujenzi wa miundombinu na kujiendesha, kuunganisha wateja wakubwa wa viwandani mwaka huu, wakiwemo Shirika la Umeme Tanzania (TANESCO ). Kaimu Mkurugenzi Mtendaji wa TPDC, Kapuulya Musomba alisema ili kuhakikisha shirika hilo linajiendesha kwa faida na kuchangia pato la taifa, mwaka huu watapeleka gawio serikalini Sh bilioni 100.Pia, wataendelea kuwa miongoni mwa walipa kodi wakubwa, kwani katika kipindi cha miaka mitatu wamelipa Sh bilioni 118. Musomba alisema hayo wakati akitoa ufafanuzi wa taarifa za kuwa shirika hilo linajiendesha kwa hasara. Alikiri kuwa uwekezaji mkubwa, uliofanywa na serikali mwaka 2013 katika kuhakikisha gesi asilia inatumika kwa wingi kuzalisha umeme, ndio sababu ya kujiendesha kwa hasara kwa takribani miaka mitatu.Alieleza kuwa mwaka huo uwekezaji uliofanywa na serikali katika ujenzi wa miundombinu ya gesi asilia, ujenzi wa bomba na mitambo ya kuchakata gesi asilia Lindi na Mtwara, uwekezaji huo ulifanikiwa baada ya kupata mkopo wa masharti nafuu wa Sh trilioni 2.409 (dola za Marekani bilioni 1.25) kutoka Benki ya Exim ya China.  Kutokana na uwekezaji huo mkubwa, sio rahisi kuona faida katika vitabu vya mahesabu katika kipindi cha muda mfupi, yaani kuanzia mradi ulipoanza kuzalisha mwaka 2015 hadi leo hii ambapo ni miaka mitatu tu, alisema.Kaimu Mkurugenzi alisema baada ya kukamilika kwa mradi huo, hesabu za mwaka 2015/16 zilionesha hasara ya Sh bilioni 341 ambayo moja kwa moja ilitokana na uwekezaji uliofanywa katika mradi wa bomba na mitambo ya kuchakata gesi. Vile vile, kuna hasara inayotokana na kupanda kwa thamani ya dola ya Marekani kwani tangu mwaka 2013 hadi 2016 imepanda kutoka Sh 1,600 hadi 2,230. Alibainisha kuwa mkopo ni wa dola za Marekani, lakini hesabu za shirika huripotiwa kwa shilingi ya Tanzania.Hivyo, kwa mwaka 2016 mkopo uliongezeka kwa Sh bilioni 170 kutokana na kupanda kwa thamani ya dola ya Marekani, ambayo ni sawa na asilimia 50.4 ya hasara yote kwa mwaka huo. Sababu nyingine ya kuwepo kwa hasara ni riba ya mkopo, kwani kwa mujibu wa utaratibu riba huanza kuhesabiwa pale mkopo unapoingia katika umiliki wa mkopaji.Alisema tangu kipindi cha ujenzi mwaka 2013, TPDC imekuwa ikilipa riba ya mkopo na mpaka hesabu za mwaka 2016 zinafungwa Sh bilioni 71.05 zilikuwa zimelipwa, ambayo ni sawa na asilimia 21 ya hasara yote ya mwaka 2016. Musomba alisema uchakavu wa uwekezaji nayo ni sehemu kubwa ya hasara, ambapo inatajwa kuwa Sh bilioni 61.50 sawa na asilimia 18 ya hasara yote kwa mwaka 2016.