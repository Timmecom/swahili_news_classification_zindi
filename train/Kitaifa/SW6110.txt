 WAUMINI wa Kanisa Katoliki katika Jimbo Kuu la Dodoma, wameliombea taifa kwa namna ya tofauti ili Mungu alistawishe na kuilinda nchi ikiwemo viongozi wa serikali, wa kanisa na Watanzania wote.Waamini hao walifanya maombi kwa njia ya uimbaji juzi katika tamasha kubwa lililoandaliwa na kikundi cha sala cha Karismatiki Katoliki cha Parokia ya Paulo wa Msalaba, Kanisa Kuu jimboni humo. Katibu wa kikundi hicho cha sala, Joseph Makaranga alisema lengo la tamasha ni kumpa Mungu sifa na utukufu kwa amani, mshikamano na umoja uliopo nchini ambao ni sababu ya Watanzania kuvumiliana na kuishi kama ndugu bila kujali tofauti zao za kiimani."Matamasha mengi yamekuwa yakiandaliwa kwa malengo mbalimbali, sisi tumeona tufanye hili kumshukuru na kumtukuza Mungu kwa matendo yake makuu anayoyatenda kwa taifa letu, kanisa na mtu mmoja mmoja," alisema Makaranga.Alisema faida za tamasha hilo ni kubwa kwa taifa kwa kuwa Neno la Mungu linaeleza wazi kuimba ni kusali mara mbili, hivyo limeongeza uhusiano mwema na Mungu kwa kuwa watu wengi hutafuta uhusiano na mataifa yenye nguvu kiuchumi, kijeshi na mataifa jirani na kusahau kuwa taifa lenye ukaribu na Mungu, lina mafanikio makubwa."Tumemuomba Mungu afanye nchi yetu makao yake, aiongoze yeye mwenyewe kupitia viongozi waliopo madarakani, ailinde dhidi ya maadui, aongeze uwajibikaji kwa watendaji serikalini ili matunda na rasilimali zilizopo ziwanufaishe watanzania wote," alisema.Katibu huyo alisema shukrani zao walimpa Mungu kwa serikali kuthubutu kuhamia Dodoma kwani kumeongeza uhai na afya kwa mkoa huo. Alitoa mwito kwa viongozi wa serikali kumtegemea Mungu kwa kila jambo ili watende haki kwa kila mtu.Kwaya zilizohusika katika tamasha hilo ni pamoja na Mt Paulo wa Msalaba, Mt Yohani Paulo wa Pili na Victoria kutoka Kanisani kuu, Anglikana Vijana kutoka Ipagala na Ebenezer kutoka Jimbo Kuu la Dar es Salaam. Walioongoza maombi kwa njia ya uimbaji ni Victoria na Ebenezer ambao waliungana na kufanya kwaya moja maalumu kwa ajili ya maombi hayo.