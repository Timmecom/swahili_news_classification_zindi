 VIJANA wa Kikristo katika Wilaya ya Mpwapwa mkoani Dodoma, wametakiwa kujiepusha na utoaji na upokeaji rushwa kwa sababu ni dhambi.Kauli hiyo ilitolewa na Mkuu wa Taasisi ya Kuzuia na Kupambana na Rushwa (Takukuru) wilayani Mpwapwa, Julieth Mtui, alipokuwa akitoa mada kuhusu kijana mkristo na rushwa katika Kongamano la Pasaka lililojumuisha vijana wa parokia nne za wilaya hiyo.Alisema rushwa imekatazwa katika vitabu vyote vya dini ikiwemo Biblia Takatifu na Kurani Tukufu ambavyo alisema vitabu vyote vimesema rushwa ni dhambi mbele ya Mungu.  Maandiko Matakatifu ambayo ni Biblia Takatifu na Kurani Tukufu yanatamka wazi kuwa rushwa ni dhambi kwani hupofusha macho,  alisema. Pia rushwa ni kosa la jinai na ni kosa la uhujumu uchumi kwa mujibu wa sheria ya Kuzuia na Kupambana na Rushwa namba 11/2007 na pia imekatazwa na Katiba ya nchi ambayo ni sheria mama.Mtui alisema kijana anawajibu wa kusoma kwa bidii ili kufanikisha kuifikia Tanzania ya viwanda na kuepuka masuala ya kununua mitihani ambayo ni mianya ya rushwa. Alisema vijana wanao wajibu wa kuzingatia maadili na kujiepusha na vitendo vyote vinavyo ashiria kutoa au kupokea rushwa, wanachotakiwa ni kusoma kwa bidii ili taifa lijipatie wataalamu makini watakaoiwezesha nchi kufikia uchumi wa viwanda. Msijiingize kwenye utoaji wa rushwa ili muweze kufaulu mitihani au mpatiwe majibu ya mtihani,  alisema Mtui. Aidha alisema endapo vijana wengi wakiendekeza vitendo vya kuto kusoma na kuendekeza vitendo vya kununua mtihani basi kunatishia taifa kupata watu makini kwenye fani zao na hivyo hutishia uendelevu wa taifa. Kwa upande wake, Padri Mlezi wa Vijana Dekania ya Mpwapwa, Padri Godian Sempinge alisema kizazi cha sasa kina changamoto nyingi za kimaadili, utandawazi na malezi duni kwa watoto na vijana ambao ni viongozi wa kesho na wazazi wa kesho.Alisema taifa na kanisa sasa linapata changamoto za viongozi kutokana na wazazi wengi kuponguza nguvu katika uwekezaji wa malezi ambao ndio kiwanda cha viongozi na mapadre wa kesho. Padri Sempinge alisema wameumua kuwafundisha vijana hao mada ya rushwa kutokana na changamoto zinazolikumba Taifa na kanisa kwa sasa.  Lazima tuwafundishe vijana masuala ya Mungu na mstakabali mzima wa Taifa linavyokwenda ili kuweza kuwa na viongozi bora baadaye,  alisema Padri Sempinge.