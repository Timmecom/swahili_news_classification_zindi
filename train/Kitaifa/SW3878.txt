 JESHI la Polisi mkoani Pwani linawashikilia watumishi saba wa Mamlaka ya Vitambulisho vya Taifa (NIDA), kwa tuhuma ya wizi wa vifaa na vitambulisho vya taifa 15,000.Aidha, imeelezwa kuwa watuhumiwa hao walikutwa na baadhi ya vitu vikiwa kwenye gari aina Toyota Spacio lenye namba za usajili T 365 DFS mali ya mmoja wa watuhumiwa hao, ikiwa ni pamoja na lap top, meza, kamera, scanner, maturubai, BVR kits na stationery, vikiwa na thamani ya Sh milioni 15.Akizungumza na waandishi wa habari, Kamanda wa Polisi mkoa wa Pwani, Wankyo Nyigesa alisema kuwa tukio hilo lilitokea mwishoni mwa wiki baada ya uongozi kutoa taarifa Juni 14, mwaka huu.Nyigesa alisema kuwa watuhumiwa hao walikuwa wakiuza vifaa hivyo na kujipatia fedha kwa manufaa binafsi kinyume cha sheria kwa kuuza mali za umma. Awali watumishi wa NIDA waliokuwa wanafanyakazi mkoa wa Pwani walikuwa wanatumia ofisi za kilichokuwa kiwanda cha kubangua korosho Tanita kilichopo Kwa Mathias kata ya Mkuza wilayani Kibaha baada ya majengo yao mapya kukamilika,  alisema Wankyo.Alisema kuwa baada ya jengo lao lililopo eneo la Machinjioni Loliondo kukamilika walitakiwa kuhamia katika ofisi hizo mpya wao wenyewe na vitendea kazi hivyo. Watumishi hawa wanaoshikiliwa waliteuliwa na uongozi wa NIDA kuhamisha rasilimali vifaa kutoka Tanita kwenda ofisi mpya wakiwa njiani walikosa uaminifu na kuanza kuvichepusha na kuviuza,  alisema Wankyo.Alisema katika kufuatilia walikamata gari hilo lenye rangi ya Silva likiwa limebeba jenereta moja kwenda kuliuza na baada ya kupekuliwa kwenye makazi yao baadhi walikutwa na vifaa, ikiwa ni pamoja na lap top mbili, nyaya za kompyuta mpakato mbili na hivyo vitambulisho 15,000. Walifanikiwa kuviuza vifaa kutokana na kutokuwa na namba za utambulisho hivyo tunawasihi watumishi wa umma na taasisi na mashirika binafsi wanapokabidhiwa madaraka na mali ya serikali kuendelea kuwa watiifu kulinda na kutunza mali za umma,  alisema Wankyo.