 KUNA uwezekano mkubwa kwamba miongoni mwa watu wazima wanaopata maambukizi ya ugonjwa wa virusi vya homa ya ini B, hupona kutokana na afya ya miili yao, Imeelezwa. Aidha, imeelezwa pia kuwa watu hao baada ya kupona kupitia kinga yao ya asili kupambana na kuviua virusi hivyo, hatimaye miili yao hujitengenezea kinga ya kudumu, hivyo hawapati tena virusi hivyo. Akizungumza na HabariLeo kwenye mahojiani maalum jijini Dar es Salaam, Daktari Bingwa wa Magonjwa ya Mfumo wa Chakula na Ini, John Rwegasha alisema homa hiyo ni tishio na kuwataka wananchi kuzingatia ulaji wa mlo kamili wenye virutubisho vyote. Alisema ulaji wa mlo kamili wenye virutubisho vyote vinavyohitajika mwilini hujenga kinga ya mwili ambayo huufanya mwili kupambana na maradhi mbalimbali pamoja na homa ya ini B. Dk Rwegasha ambaye anasimamia mradi wa uchunguzi na tiba ya Homa ya Ini katika hospitali hiyo, alisema mwili wenye afya bora una uwezo wa kupambana na kuviondoa virusi hivi mwilini.  Asilimia 95 ya watu wazima wanaopata maambukizo ya awali wana uwezo wa kupambana na virusi hawa na kuviondoa mwilini kwa kutengeneza kinga zao za mwili dhidi ya ugonjwa huu, Ipo idadi ya watu wazima ambao wameshawahi kupata tatizo hili na mwili ukapambana wakapona bila ya wao kujua,  alisema.Hata hivyo alisema kuwa kwa watoto ni kinyume chake, zaidi ya asilimia 90 ya waliopata maambukizi hayo huendelea kuishi navyo mwilini kwa sababu watoto wanapopata maambukizi haya miili yao haina kinga ya kutosha kupambana na magonjwa, hivyo virusi hao wakiingia mwilini hugeuka na kuwa sugu.Dk Rwegasha alisema uchunguzi umeonesha kuwa idadi ndogo ya asilimia tano ya watu wazima walioshindwa kupona katika kipindi cha awali na huendelea kuwa na ugonjwa huo sugu.Aidha, alisema kati ya hawa zaidi ya asilimia 80 ya watu ambao wamepima na kukutwa na maambukizo sugu katika mradi huu unaoendelea katika hospitali ya Muhimbili, tayari wamethibitisha kuwa na kinga ya awali mwilini ambayo inaendelea kupambana na virusi hawa ili kuwadhibiti na hatimaye kuwaondoa kabisa.  Katika hatua zote za ugonjwa huu za awali na usugu kinga ya mwili ikifanikiwa kuwaondoa virusi hawa, mwili hujitengenezea kinga ya kudumu na anakuwa sawa na ambaye amechanjwa chanjoya ugonjwa huu,  alisema. Aidha alisema lishe ni jambo muhimu na la msingi watu kula mlo kamili wenye virutubisho sahihi ili kujijengea kinga kwani kila kundi la chakula lina kazi yake mwilini.  Tunapokula chakula kila kitu kinaenda kufanya kazi kulingana na mahitaji ya mwili, maendeleo ya mfumo wa kinga thabiti za mwili pia hutegemea na virutubisho vipatikanavyo katika chakula,  alisema. Alisema kuna mambo mengine yanayoweza kuathiri mfumo wa kinga, hivyo muathirika kuendelea na ugonjwa sugu unaombatana na magonjwa nyemelezi ya ini kama kusinyaa kwa ini na kansa ya ini. Pia kupata maambukizo ya Ukimwi, matumizi ya pombe na dawa za kienyeji zisizokuwa na uthibitisho wa kitaalamu.