 RAIS wa Zanzibar, Dk Ali Mohammed Shein amesema Kongamano la Kiswahili linaloendelea lina mchango muhimu katika kuendeleza historia, maendeleo ya Kiswahili pamoja na kuitambulisha Zanzibar kimataifa.Dk Shein alisema hayo katika Ukumbi wa Shehe Idrissa Abdul-wakil Kikwajuni mjini hapa jana, alipofungua Kongamano la Pili la Kimataifa la Kiswahili, ambalo amesema hutoa fursa ya kuendeleza uhusiano kati ya wataalamu wa lugha hiyo popote walipo duniani.Kongamano hilo la siku mbili, limeandaliwa na Baraza la Kiswahili Zanzibar (BAKIZA) na kuwashirikisha wataalamu na mabingwa wa lugha ya Kiswahili, watunzi wa vitabu, waandishi wa riwaya; tamthilia na mashairi pamoja na wapenzi wa lugha hiyo kutoka maeneo mbali mbali ndani na nje ya nchi. Dk Shein alisema Zanzibar inatambulika duniani kote kuwa ndio chimbuko la Kiswahili fasaha kinachotokana na lahaja ya Kiunguja mjini iliyopitishwa mwaka 1930, hivyo akatoa mwito wa kongamano hilo litumike kuiendeleza historia hiyo.Alisema kukua, kuenea na kuimarika kwa matumizi ya Kiswahili fasaha, kumechangiwa na sababu mbali mbali, na kubainisha kuwa hatua hiyo inategemea sana kuwepo kwa juhudi za makusudi za kitaasisi pamoja na makundi maalumu ya wataalamu.  Ni dhahiri kuwa jambo hili haliwezi kufanikiwa kwa sadfa au fuluku, bali ni lazima iwepo dhamira ya dhati, mipango na mikakati madhubuti pamoja na ari ya kuwa tayari katika utekelezaji wake,  alisema.Akinasibisha hali hiyo na kauli yake, Dk Shein alisema Baba wa Taifa, Mwalimu Julius Nyerere na Mzee Abeid Amani Karume walikuwa na dhamira ya dhati ya kuimarisha lugha hiyo na ndio maana kwa nyakati tofauti ilitangazwa kuwa lugha rasmi ya Taifa na Zanzibar mwaka 1964, na Lugha ya Taifa la Tanzania (1967). Alisema serikali zote mbili muda wote zimekuwa zikihimiza matumizi sahihi ya lugha hiyo katika vikao vyote rasmi pamoja na mikutano ya kimataifa ndani ya nchi.Aidha, alieleza kuwa ni jambo zuri kwa Jumuiya ya Afrika Mashariki nayo kutambua jitihada zinazochukuliwa katika kukiendeleza Kiswahili, hivyo kuchukua hatua ya kuanzisha Ofisi ya Kamisheni ya Kiswahili ya Afrika Mashariki visiwani Zanzibar mwaka 2007. Dk Shein alipongeza juhudi za nchi za Rwanda na Afrika Kusini katika kuimarisha matumizi ya lugha hiyo, kwa kuanza kufundishwa katika shule zao; huku akiwataka vijana wanaochukua masomo ya Kiswahili katika vyuo vikuu mbalimbali nchini, kuchangamkia fursa za ajira zilizopo maeneo mbalimbali ya Afrika Mashariki.Vile vile alisisitiza haja ya taasisi zinazoendeleza matumizi bora ya lugha ya Kiswahili pamoja na wasomi, kutumia machapisho ya lugha hiyo kufanya tafiti ili kujenga uwezo wa kiutafiti na kuandika mambo mbalimbali yanayohusu ukuaji wa lugha hiyo na utamaduni wake. Aidha, alisisitiza umuhimu wa kuelekeza nguvu katika kufanya tafiti nyingi zaidi kwenye fani mbali mbali za Isimu, fasihi na Utamaduni wa Kiswahili.