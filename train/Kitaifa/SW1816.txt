 VINARA wa Ligi Kuu soka Tanzania Bara Yanga wamehamishia nguvu zao kwa maandalizi ya mchezo wa Kombe la Shirikisho la Azam (FA) dhidi ya Biashara United utakaochezwa wiki ijayo.Vijana hao wa Jangwani walitolewa mapema katika michuano ya wadhamini wao, portPesa na timu ya Kenya ya Kariobang Sharks kwa mabao 3-2 na sasa wanaendelea na maandalizi ya FA. Akizungumza na gazeti hili Mratibu wa Yanga, Hafidhi Salehe alisema wameanza mazoezi kujiandaa na mchezo huo wakijua umuhimu wa michuano hiyo. Timu imeshaanza mazoezi kujiandaa na mchezo ujao wa FA utakaochezwa Januari 31, mwaka huu kwenye Uwanja wa Taifa, kocha anajaribu kufanya marekebisho katika mapungufu aliyoyaona katika michezo iliyopita ili kuweka mambo sawa, alisema. Salehe alisema huenda mambo yakawa mazuri uwanjani baada ya baadhi ya wachezaji wengi waliokuwa majeruhi kurejea rasmi na kuanza mazoezi.Wachezaji waliorejea ni Thaban Kamusoko, Papy Tshishimbi walioanza kuonekana kuanzia katika mechi dhidi ya Kariobang Sharks. Wapinzani wa Yanga, Biashara tayari wapo jijini na jana walikuwa wana mchezo wa ligi dhidi ya Azam FC.Yanga imetoka kufanya vibaya katika mchezo wa ligi baada ya kupoteza mchezo uliopita dhidi ya Stand United kwa bao 1-0 na kuvunjiwa rekodi yake ya kutopoteza mchezo wowote. Lakini licha ya kupoteza, bado wanaendelea kushikilia uongoza kwa pointi 53 baada ya kucheza michezo 17, sare mbili na kupoteza mchezo mmoja.