 Lucy Lyatuu SERIKALI imesema fuvu la binadamu wa kale aina ya Zinjanthropus, halitaondolewa katika Makumbusho ya Taifa kwenda bonde la Olduvai, bali litaendelea kuhifadhiwa na kutunzwa kwenye Makumbusho hiyo na nakala zitatumika pale inapohitajika.Katibu Mkuu wa Wizara ya Maliasili na Utalii, Profesa Adolf Mkenda alisema hayo jijini Dar es Salaam, alipotembelea Makumbusho ya Taifa mwishoni mwa wiki.Alisema wakati taifa likielekea kwenye maadhimisho ya miaka 60 tangu kugunduliwa kwake, kwa fuvu hilo halitaondolewa kwa kuwa hakuna sababu ya msingi ya kufanya hivyo na linatunzwa vyema katika jumba hilo.Alisema wizara yake imepanga matukio tofauti kuanzia Julai mpaka Desemba mwaka huu kama sehemu ya kumbukumbu ya ugunduzi wa fuvu hilo ambalo kitaalamu linaitwa Zinjanthropus boisei.Fuvu la Zinjanthropus lenye umri wa miaka milioni 1.75 iliyopita liligunduliwa kwenye bonde la Olduvai, Ngorongoro Julai 17, mwaka 1959 na wataalamu wa akiolojia ambao ni Dk Louis Leakey na mke wake Dk Mary Leakey.Ugunduzi huo ulibadilisha uelewa wa wanasayansi kuhusu mchango wa bara la Afrika katika sayansi ya chimbuko la binadamu duniani.Masalia ya Zinjanthropus (Paranthropus) boisei pamoja na masalia mengine ya binadamu wa kale (kama Homo habilis, Homo erectus), zana zao za mawe na masalia ya mifupa ya wanyama waliyokutwa bonde la Olduvai, vinathibitishia dunia kuwa Tanzania ndiyo nchi pekee yenye taarifa bora na sahihi kuhusu chimbuko la binadamu na utamaduni wake na bonde la Olduvai ndilo chimbuko la binadamu wote duniani.