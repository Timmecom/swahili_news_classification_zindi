 KAMPUNI ya mikopo Kopafasta imezinduliwa rasmi jijini Dar es Salaam na itatoa mikopo ili kurasimisha na kuboresha sekta isiyo rasmi, ambayo imesahaulika muda mrefu na imekuwa ikichukuliwa kuwa haikopesheki.Lengo la Kopafasta ni kurasimisha na kuboresha sekta zisizo rasmi za sanaa za ufundi na ulinzi binafsi kwa kuwapa mikopo ya fedha, vifaa na vitendea kazi, kujenga uwezo kupitia mafunzo ya usimamizi wa fedha, biashara na uwekezaji. Kampuni hiyo inatoa mikopo kwa wanachama waliosajiliwa kupitia miradi ya TACIP na PSG-P inayotekelezwa na DataVision International kwa kushirikiana na taasisi na wizara za serikali.Akifafanua huduma hiyo wakati wa hafla ya uzinduzi Dar es Salaam juzi, Meneja wa Kopafasta, Patrick Kang ombe alieleza sababu ya kutoa huduma ya mikopo kwa makundi hayo.  Huduma yetu ni tofauti na pekee, tumechagua sekta zilizosahaulika zinazochukuliwa kuwa hazikopesheki, kwa kutokuwa na uwezo wa kuweka dhamana na kuaminika kwa mikopo.Alisema hizo zimekuwa changamoto kubwa kwa sekta zisizo rasmi na kuzifanya kubaki nje ya mfumo rasmi, pamoja na kwamba zimekuwa na mchango mkubwa katika pato la Taifa . Kang ombe alisema Kopafasta inaamini kuwa wakiwezesha na kuyaingiza makundi hayo katika sekta rasmi, watakuwa wanaunga mkono na kutekeleza sera na jitihada za Serikali ya Awamu ya Tano ya Rais John Magufuli. Alisema wanataka kupanua wigo wa walipa kodi, kuongeza pato la taifa, kukuza ajira, kuanzisha viwanda vidogo kuvuta wawekezaji.Alitoa wito kwa serikali kuendelea kusaidia na kuwezesha miradi kutambua na kuratibu sekta zisizo rasmi, Tacip na PSG-P, kurasimisha na kufanya makundi yajitambue, kutambulika na kujidhamini Kopafasta iendelee kuyakopesha.Kopafasta imeshirikiana na wadau mbalimbali kutoa huduma hiyo, ikiwemo ya utumaji na upokeaji wa pesa kwa njia ya simu ya mkononi, ya Mlipa inayohakikisha walengwa wanapata huduma ya mikopo kwa urahisi na kwa wakati. Akizungumza wakati wa uzinduzi huo, Meneja wa huduma hiyo ya Mlipa, Maclean Mwaijonga alisema mikopo hiyo hutolewa kielektroniki kupitia mfumo wa Mlipa na kumfikia mlengwa kupitia akaunti ya pesa ya mtandao wa simu.