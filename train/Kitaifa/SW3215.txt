 MIONGONI mwa mambo ambayo ni nadra duniani kufanywa na rais wa nchi ni kuzungumza hadharani na wafungwa, mahabusu na askari magereza kwa wakati mmoja ndani ya gereza na mazungumzo hayo kurushwa moja kwa moja kupitia televisheni na redio vya kituo cha TBC.Akiwa jijini Mwanza jana, Rais John Magufuli alikutana uso kwa uso na wafungwa na mahabusu katika Gereza la Butimba. Kitendo hicho cha Rais Magufuli, kimeweka historia ya kipekee kwani kitendo hicho hakijaonekana katika miaka ya hivi karibuni. Gereza la Butimba linaelezwa kuwa na uwezo wa kuchukua wafungwa 900 tu, lakini kwa sasa lina wafungwa na mahabusu zaidi ya 1,900.Katika historia ya nchi hii, viongozi wengi wa kisiasa wakiwemo wakuu wa nchi waliwahi kutembelea magereza kwa sababu maalumu na kuzungumza na wahusika, lakini haijawahi kutokea kwa mazungumzo hayo kurushwa moja kwa moja kupitia televisheni na wakati mwingine si rahisi kujua kama viongozi hao walitembelea magereza na kuzungumza na wafungwa, mahabusu na askari.Miongoni mwa wafungwa waliokutana uso kwa uso na Rais Magufuli jana ni wale waliokuwa na kesi za mauaji, ugaidi, ubakaji, kutakatisha fedha, uhujumu uchumi na kukutwa na noti bandia na makosa mbalimbali makubwa na madogo. Wengi wa wafungwa na mahabusu waliozungumza walidai kuwa kesi hizo, nyingi ni za kubambikiwa.Mmoja wa wafungwa hao, Kalikenya Nyamboge ambaye amefungwa miaka 30, alimshitaki Ofisa Usalama wa Magereza katika gereza hilo kwa kushirikiana na baadhi ya wafungwa wanaokabiliwa na kesi kubwa, ikiwemo za uhujumu uchumi na kukutwa na mihuri ya Ikulu kwa kuwakingia kifua wanapokamatwa na simu.Nyamboge alimweleza Rais kuwa Ofisa Usalama huyo aliyemtaja kwa jina la Masifiga, lazima azikabidhi simu na mihuri hiyo na zaidi ya yote aondoke naye kwa sababu hana imani na maisha yake, akimwacha aendelee kufanya kazi gerezani hapo. Huyu ana makundi humu ya wafungwa wanaoingiza simu, wanapokamatwa na simu anawatetea, matokeo yake ukitokea upekuzi sisi tunanyang anywa karanga zetu, tunamwagiwa sukari, tunanyang anywa sabuni zetu, lakini tunashangaa ofisa usalama huyu bado yupo mpaka leo, sasa zile simu na mihuri ya Ikulu akupe,  alielezaNyamboge na kuongeza,  Lakini Mheshimiwa Magufuli ofisa usalama huyu uondoke naye, usimuache atanidhuru, wana mbinu hawa Mheshimiwa Magufuli, unajua wanafanyaje, wakikugundua ni mjuaji, wanapanga na daktari wanakuchoma sindano wanakuua, nikitoka nitakuja kukueleza mambo yote ya jela. Rais Magufuli aliwahakikishia usalama wafungwa na mahabusu wote waliozungumza kwenye mkutano huo, lakini alichukizwa na Ofisa Usalama huyo wa Magereza alipompa nafasi ya kujieleza.Ofisa Usalama huyo alikiri kukusanya simu saba na kumweleza Rais kuwa alikuwa anatimiza wajibu wake na kuongeza kuwa kitendo cha mfungwa huyo kumshitaki mbele yake kimemwinua, kauli ambayo ilimchefua Magufuli na ilimlazimu ofisa usalama huyo aombe msamaha papo hapo.  Sasa nakuagiza ofisa usalama, huyu mfungwa nataka awe rafiki yako na usimsumbue kwa lolote, lakini pia wafungwa na mahabusu wote waliozungumza hapa msiwasumbue, aliagiza Rais Magufuli.Naye, Hashim Kijuu ambaye ni mahabusu katika gereza hilo, alimweleza Rais kuwa yeye amebambikiwa kesi ya utakatishaji fedha katika kesi inayohusu uuzaji wa shamba lake. Kijuu alienda mbali zaidi na kumweleza Rais kuwa kuna mahabusu mwenzake anaendelea kusota mahabusu kwa kushindwa kutoa rushwa ya Sh milioni moja kwa askari polisi baada ya kukamatwa na lita 120 za mafuta ya dizeli alizozibeba kwenye bajaji.Alipoulizwa na Rais kuhusu suala hilo, mahabusu huyo aliyejitambulisha kwa jina la Kulwa alikiri kuwa ni kweli na kuongeza kuwa baada ya kutakiwa kutoa kiasi hicho cha fedha, alimweleza askari huyo hana bali alikuwa na Sh 200,000 tu. Alisema baada ya kushindwa kutoa fedha ambazo askari walizitaka, wakaamua kumweka mahabusu. Mheshimiwa Rais mimi nimefungwa miaka 30 kwa kubambikiwa kesi ya unyang anyi wa kutumia silaha, sijawahi kufanya kosa hili, ninachokuomba tupunguzie vifungo ili stadi za kazi tunazofundishwa hapa gerezani zikatusaidie kuendesha maisha yetu huko nje,  alieleza mfungwa mmoja aliyejitambulisha kwa jina la Shukrani.Miongoni mwa wafungwa waliomwomba Rais awasamehe au kuwapunguzia vifungo ni mzee aliyefungwa kwa miaka 40 sasa tangu mwaka 1979. Mzee huyo alihukumiwa kwa kosa la kumuua mke wake mkoani Mara, wakati mfungwa mwingine alisema amefungwa baada ya kubambikiwa kesi ya kumbaka binti wa miaka 16 kwa kuwa waliofanya hivyo walitaka kuchukua nafasi ya cheo alichokuwa nacho wakati huo mkoani Tabora. Nimebambikiwa kesi ya kumbaka binti mmoja anayeitwa Mariam, sasa nikashangaa kama nilimbaka mbona hakupiga kelele, alieleza mahabusu mmoja ambaye ana changamoto ya ulemavu wa miguu. Katika kuunga mkono falsafa ya  Hapa Kazi Tu , mmoja wa wafungwa aliyeongoza maombi kwenye mkutano huo, alimweleza Rais kuwa wao wako tayari kufanya kazi kama Rais alivyoagiza, lakini tatizo ni kwamba hapewi taarifa sahihi kuhusu wafungwa.Askari Magereza Kwa upande wao askari magereza katika gereza hilo, walimweleza Rais Magufuli kuwa wanajisikia wanyonge wakiona askari wenzao kwenye majeshi mengine wakipewa magari, wakijengewa nyumba na vitendea kazi vingine, zikiwemo sare wakati wao wakisahaulika. Akizungumza kwa niaba ya wenzake, askari magereza aliyejitambulisha kwa jina la Jonas Mabula, alimweleza Magufuli kuwa jeshi lao limesahaulika ikilinganishwa na majeshi mengine.Alitolea mfano kwa Gereza la Butimba kukosa gari la wagonjwa, gari la Mkuu wa Gereza na gari kwa ajili ya askari, hali inayowafanya wadandie magari ya watu wengine wakiwemo polisi. Nyumba zetu ni duni, hatuna vyombo vya usalama vya kugundua vitu vya siri kwa wafungwa kwa sababu watuhumiwa wengi wa ugaidi wapo hapa, hapa pia tuna mradi wa kusaga kokoto lakini hatuna mashine kwa kazi hiyo, hatuna trekta kwa ajili ya kilimo, hatuna gari la wagonjwa, hatuna gari la askari na hata mkuu wa gereza naye hana gari,  alieleza Mabula.Ahadi za Rais Magufuli Baada ya kusikiliza kero za wafungwa, mahabusu na askari, Rais Magufuli alisema amezipokea kero hizo ambazo alizitaja kwa ufupi kuwa ni pamoja na askari kufanya kazi katika mazingira magumu, mahabusu kucheleweshewa kesi zao na wengine kuombwa rushwa na polisi. Aliyataka makundi yote hayo kuvumilia na serikali itazifanyia kazi changamoto zao.Katika kuonesha furaha kwa kuonana na wafungwa hao, Rais Magufuli aliahidi kutoa ng ombe watatu na magunia 15 ya mchele ili askari na wafungwa wa gereza hilo wapike na kula kwa pamoja katika siku watakayopanga wenyewe. Mmoja wa wafungwa hao aliongoza maombi maalumu ya kumwombea Rais Magufuli na serikali yake kutokana na mambo makubwa ya kimaendeleo anayoyafanya kwa taifa, maombi ambayo yaliteka hisia za watu wote waliokuwa ndani ya gereza hilo, lakini pia wasikilizaji wa matangazo hayo ya moja kwa moja kwa njia ya televisheni.