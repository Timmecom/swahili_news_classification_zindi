 CHUO Kikuu cha Sokoine cha Kilimo (SUA) kimetakiwa kuendelea kuzalisha wataalamu watakaobobea kwenye kilimo kuendeleza kilimo nchini inayotegemewa na wananchi wengi kuwa chanzo cha ajira.Katibu Mkuu Wizara ya Fedha na Mipango, Dotto James alisema hayo ukumbi wa Baraza la Chuo kikuu hicho alipozungumza katika sherehe za utoaji zawadi kwa wahitimu 168 wa SUA waliofanya vizuri.Alisema SUA ni chuo kikongwe pekee ambacho kimejikita kwenye kilimo, hivyo kwa kiasi kikubwa kinategemewa kuzalisha wataalam ambao watawezesha ujuzi wao kwa wakulima hasa waliopo vijijini.Alisema wakulima vijijini wanakosa elimu na ushauri wa kutosha wa uboreshaji wa uzalishaji wa mazao kutokana na uhaba wa maofisa ugani hali inayosababisha kuzorotesha uendelevu wa kilimo cha kisasa.Aliwataka wahitimu hao kuutumia ujuzi walioupata kuisadia jamii hasa wakulima vijijini kuzalisha mazao kuongeza tija. Alisema wakulima wengi vijijini wameshindwa kuzalisha mazao yenye tija kwa muda mrefu kutokana na changamoto mbalimbali zinazowakabili ikiwemo kukosa wataalam kama hao.James alitumia fursa hiyo kuitaka menejimenti ya Chuo Kikuu hicho kuwa na matumizi mazuri ya fedha za umma ili kuwezesha utekelezaji wa mipango yake kama inavyokusudiwa kwa mujibu wa sheria.Makamu Mkuu wa Chuo Kikuu cha Sokoine cha Kilimo (SUA), Profesa Raphael Chibunda alimweleza Chuo Kikuu hicho kimeletewa Sh bilioni 4.8 kwa ajili ya ujenzi wa jengo kubwa la kisasa litakalokuwa na maabara sita zenye uwezo wa kuchukua wanafunzi 100 kila moja ( 600 kwa wakati mmoja).Alitumia fursa hiyo kuishukuru serikali ya awamu ya tano kwa kukiwezeasha kifedha chuo hicho kwa fedha ajili ya ujenzi wa maabara pamoja na kukipatia matekta 10 ya kisasa.