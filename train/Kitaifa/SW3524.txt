 DESEMBA 18 mwaka jana itaendelea kubaki vichwani mwa waliowahi kuwa viongozi wa Chama Cha Mapinduzi (CCM) kutokana na hatua ya Kamati Kuu ya chama hicho Taifa kuwarejesha ndani ya chama baada ya kuwasimamisha kwa tuhuma za utovu wa nidhamu.Viongozi hao wanne waliokuwa wakitumikia nafasi za uenyekiti wa mikoa na wilaya katika chama hicho kikongwe, walikaa nje ya ulingo wa siasa kwa takribani miezi 21 huku pia wakiwa wamefutiwa uanachama wa chama hicho. Viongozi hao ni Chistopher Marwa Sanya, aliyekuwa Mwenyekiti wa chama hicho mkoani Mara, Erasto Kwilasa aliyekuwa Mwenyekiti wa CCM Mkoa wa Shinyanga, Ramadhan Madabida, aliyekuwa Mwenyekiti wa CCM Dar es Salaam pamoja na aliyekuwa Mwenyekiti wa chama hicho katika Wilaya ya Kinondoni, Salum Madenge.Chama hicho pia kimemweka katika uangalizi maalumu aliyekuwa Mwenyekiti wa CCM mkoa wa Iringa, Jesca Msambatavangu ambaye pia aliomba kurejeshewa uanachama wake. Akizungumzia uamuzi huo wa Kamati Kuu ya CCM, Sanya anasema ni uamuzi ambao unamrejeshea furaha na kwamba umejaa busara.  Ni uamuzi unaoonesha kuwa kweli CCM inapaswa kuendelea kuitwa chama shupavu na kilichokomaa kisiasa katika ukanda huu wa Afrika,  anasema.Akizungumza katika mahojiano na gazeti hili, Sanya anakiri kuwa kwa kipindi hicho cha miezi 21 alikuwa katika wakati mgumu uliotawaliwa na mawazo mengi.  Nianze kwa kutoa pongezi zangu za dhati kwa Mwenyekiti wangu wa chama, Rais John Magufuli pamoja na Katibu Mkuu wake, Dk Bashiru Ally kwa hatua hii. Naamini kuwa busara zao na dhamira yao ya kukiinua chama chetu ndio vimeleta matokeo haya.  Kama jambo halijawahi kukutokea huwezi kujua maumivu yake,katika kipindi cha miezi 21 nimekuwa naishi katika maisha ya kutengwa na wana-CCM kwa njia moja au nyingine.Upweke huo unakupotezea amani moyoni na hatimaye unapatwa na msongo wa mawazo,  anasema Sanya. Anasema ni kwa mara ya kwanza katika maisha yake kukutwa na jambo kubwa kama hilo, hatua iliyokuwa ikimfanya wakati mwingine ajihisi kana kwamba amepungukiwa na kitu kikubwa mwilini mwake. Anasema maumivu zaidi aliyokuwa anakutana nayo yanatokana na namna alivyokuwa amejipanga kukisimamia chama hicho lakini ghafla akakutwa na  janga  hilo. Anasema ilifikia wakati akaamini kuwa huo ndio mwisho wa ndoto zake nyingi alizokuwa nazo katika kuwatumikia wana-CCM wa mkoa wa Mara na Tanzania kwa ujumla. Wakati nagombea uenyekiti wa CCM Mkoa wa Mara niliingia na malengo yangu makuu mawili; kuwaunganisha wana-CCM Mkoa wa Mara na pili, kutenda na kukisimamia ipasavyo chama chetu. Jambo hili nililifanya kwa weledi wa hali ya juu na hatimaye wana-CCM kwa ujumla walianza kuiona haki yao iko wazi,  anaongeza Sanya.Anasema dhamira yake nyingine ilikuwa ni kuinua uchumi wa kila wilaya mkoani Mara, ambapo alifanikiwa kusajili kampuni katika wilaya mbili za Serengeti na Bunda, Mkoa wa Mara ili kukiwezesha chama hicho kujiendesha kibiashara. Sanya anasema malengo yake yalikuwa ni kusajili kampuni katika wilaya zote sita za mkoa na anasisitiza kuwa hatua hiyo ililenga kukipa zaidi uhai chama chao kwa kumiliki miradi chenyewe na kukifanya kijitegemee.  Hatua ya Mwenyekiti na Rais wetu Magufuli kunirudisha kundini ni faraja kwangu.Ninamwahidi kuwa nitakitumikia chama hiki kwa moyo wangu wote. Ninaamini pia kuwa wana CCM wote wamenipokea na wengi ninaamini pia wanajua uwezo wangu ndani ya chama na hivyo tutashirikiana vizuri.  Uongozi wowote ule lazima uwe mfano wa kuigwa. Mimi ninawapenda wana CCM wote na Watanzania kwa ujumla na nitaendelea kuishi vivyo hivyo,  anasema Sanya. Anasema juhudi ya kutaka kurejea katika chama alichokulia na kukiamini alizifanya kwa muda mrefu tangu aliposimamishwa kwa kuandika barua tatu za kuomba msamaha ambazo hata hivyo anasema hazikuzaa matunda.Anasema barua ya nne aliyoandika ya kuomba msamaha ndio iliyozaa matunda mbele ya Kamati Kuu ya chama anachokipenda. Anasema katika kipindi chote alichokuwa nje ya chama chake aliamua kujichimbia Kibaha akijitenga na baadhi ya watu ambao anasema hawakuwa wazuri sana kwake na kwamba kwa kufanya hivyo alikuwa pia akilinda umoja na maslahi ya CCM.  Nawashukuru wanachama wenzangu na hasa kutoka mkoa wa walikuwa karibu yangu huku wengine wakinipa ushauri huu na ule ukiwemo wa kuomba msamaha,  anasema Sanya.Sanya anasema baada ya kurejeshwa ndani ya chama mipango na dhamira yake ni kuendeleza juhudi na harakati mbalimbalu za kukijenga chama wakati huu ambao wameanza kujiandaa kuulekea uchaguzi mkuu ujao unaotarajiwa kufanyika mwaka 2020. Anasema Mkoa wa Mara ni ngome kubwa ya CCM na kwamba suala hilo halina ubishi. Anasema hata jimbo la Bunda lililochukuliwa na chama cha upinzani katika uchaguzi uliopita litarejea CCM.  Ninaamini hata mbunge wa Bunda aliyepo sasa kutoka Chadema analifahamu hilo, hivyo ajiandae kuondoka uchaguzi ujao utakapofika badala ya kupoteza muda wake,  anasema.Amewataka wanachama wote wa CCM kuungana na kuendelea kumuunga mkono Rais John Magufuli katika harakati mbalimbali anazozifanya kuliletea Taifa maendeleo. Anasema katika kipindi kifupi tangu aingie madarakani Rais Magufuli amefanya mambo mengi mazuri kama vile kuanzisha ujenzi wa Reli ya Kisasa (SGR), ununuzi wa ndege, kuanzisha ujenzi wa bwawa la kuzalisha umeme la Stiegler s Gorge, ujenzi wa barabara na madaraja ya juu, likiwamo la Tazara pamoja na utoaji wa elimu bure.