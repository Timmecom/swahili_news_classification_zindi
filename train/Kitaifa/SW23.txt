 NAIBU Waziri wa Madini, Stanslaus Nyongo amesema serikali inazipitia leseni zote zilizotolewa na wizara hiyo kwa ajili ya utafiti na wawekezaji  na ambazo hazijaendelezwa zitafutwa.Nyongo ametoa kauli hiyo wakati anajibu swali la nyongeza la Mbunge wa Tunduru Kusini, Daimu Mpakate (CCM) aliyetaka kujua serikali ina mpango gani kwa watafiti waliopewa leseni na hadi sasa maeneo yao hawajayaendeleza ili yakabidhiwe kwa wachimbaji wadogo?Nyongo alisema wizara hiyo imekuwa katika kazi ya kupitia leseni zote za utafiti na kuangalia hali na utendaji wake na zile ambazo hazifanyiwi kazi na maeneo hayaendelezwi watazifuta."Serikali itazifuta leseni zote za watafiti ambazo wahusika walichukua maeneo ili kufanya utafiti na hadi sasa hawayajaendeleza," alisema.Akijibu swali la msingi la Mbunge Mpakate aliyetaka kujua ni lini serikali itajenga mtambo wa kuchenjua shaba katika kijiji cha Mbesa, wilayani Tunduru, Nyongo alisema Machi 3, mwaka juzi, serikali iliweka zuio la kusafirisha nje ya nchi madini ghafi na kuelekeza madini yote yaongezwe thamani hapa nchini."Zuio hilo lilikuwa na nia njema ya kutaka shughuli zote za uongezaji thamani madini zifanyike hapa nchini ili kuongeza manufaa kwa wananchi na Taifa kwa ujumla kutokana na rasirimali za madini."Kutokana na zuio hiyo, kwa GN namba 60 ya Januari 25, mwaka huu, serikali imetoa mwongozo wa kuhakiki uongezaji thamani madini na miamba nchini kabla ya madini hayo kupata kibali cha kusafirisha kwenda nje ya nchi. Alisema madini ya shaba yanapatikana katika maeneo mbalimbali nchini, hivyo kwa kuzingatia hilo, serikali imepokea maombi ya kampuni 11 zenye nia ya kujenga vinu vya kuyeyusha madini hayo baada ya kutangaza uwepo wa fursa hiyo."Serikali ipo katika hatua za mwisho za kuteua kampuni zitakazojenga vinu vya kuyeyusha madini hayo ili kuondoa adha ya soko la madini hayo wachimbaji wadogo na wakubwa," alisema.