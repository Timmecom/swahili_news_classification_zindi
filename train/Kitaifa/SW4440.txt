 MWENYEKITI wa Kijiji cha Ewor ndeke katika kata ya Kimokokua Wilaya ya Longido, Moses Lesikar Leng ese Ole Nasuaku, anashikiliwa na Jeshi la Polisi wilayani humo kwa amri ya mkuu wa wilaya hiyo akituhumiwa kujipatia kiasi cha zaidi ya Sh milioni 135 zilizolipwa na Wakala wa Umeme Vijijini (REA) kama fidia ya kupisha usambazaji wa umeme.Akizungumza na vyombo vya habari, Mkuu wa Wilaya hiyo, Frank Mwaisumbe alisema hatua hiyo imekuja kufuatia malalamiko ya wananchi wa kijiji hicho kumtuhumu Mwenyekiti wao kujipatia mamilioni ya fedha kupitia mradi wa Rea baada ya kudanganya kuwa maeneo yanayopitiwa na mradi huo ni mali yake wakati si kweli.Mwaisumbe alifafanua kuwa Mwenyekiti huyo alilipwa mara mbili akitumia majina tofauti, ambapo alilipwa kiasi cha Sh milioni 66 kwa ekari saba na Sh milioni 69 kwa ekari 10 huku akitumia majina ya Lesikar Leng ese na Moses Leng ese na kujipatia kiasi hicho cha fedha.Alisema kuwa kabla ya kutiwa mbaroni kwa Mwenyekiti huyo, wanakijiji saba walihojiwa, watano walithibitisha maeneo hayo ni ya kijiji huku wawili wakisema ni mali ya Mwenyekiti huyo wakidai anayamiliki tangu mwaka 2013, ingawa hatua ya upimaji maeneo ya mradi ilishapita tangu mwaka 2008. Ni kweli tumemkamata kwa kosa la kujipatia fedha kinyume cha sheria na kosa hilo linaangukia kwenye uhujumu uchumi, nimempa siku saba arejeshe fedha hizo na baada ya hapo tutampeleka mahakamani,  alisema Mwaisumbe.Aliwataja wengine waliotumia mpango huo kujipatia fedha kwa njia ya udanganyifu kupitia maeneo hayo ya kijiji ambao wanatafutwa ni pamoja na Elia Shapashina Kool na Luka Sambeke Ole Mboloso.Wengine ni Mwenyekiti wa kitongoji cha Maatiani aliyetambulika kwa jina moja la Kerimboti, Sindiyo Leakui na Nengolo Sadaka wote wakazi wa Kijiji cha Ewor ndeke.Mkuu huyo wa wilaya alisema kuwa fedha hizo zililipwa wiki tatu zilizopita kama fidia kwa maeneo yaliyopitiwa na mradi huo wa Rea baada ya kupimwa na kuthaminishwa mwaka 2008 ambapo fedha hizo zilipaswa kuwekwa kwenye akaunti ya kijiji lakini mwenyekiti huyo na wenzake walitumia akaunti binafsi kujinufaisha.