 JUKWAA la Fursa za Biashara na Uwekezaji mkoani Tabora linamalizika leo baada ya kufanyika kwa siku tatu mfululizo. Limekuwa ni jukwaa la kwanza kati ya saba yaliyokwishafanyika, kuhudhuriwa na Waziri Mkuu, Kassim Majaliwa pamoja na mawaziri wengine watatu kwa mpigo.Ni jukwaa ambalo pia lilitia fora kwa kuhudhuriwa na wabunge wengi kulinganisha na mengine yaliyotangulia. Mawaziri waliohudhuria Jukwaa la Tabora ni Waziri wa Habari, Utamaduni, Sanaa na Michezo, Dk Harrison Mwakyembe, Waziri wa Viwanda, Biashara na Uwekezaji, Joseph Kakunda na Naibu Waziri, Ofisi ya Rais, Tawala za Mikoa na Serikali za Mitaa (Tamisemi), Mwita Waitara.Jukwaa la Tabora, kama mengine yaliyotangulia, huandaliwa na Kampuni ya Magazeti ya Serikali (TSN) kwa kushirikiana na mikoa husika. Mpaka sasa mikoa iliyokwisha fanya majukwaa hayo ukiondoa Tabora ni Simiyu, Mwanza, Geita, Arusha, Tanga na Zanzibar.Kwa mujibu wa Kaimu Mhariri Mtendaji wa TSN, Tuma Abdallah, TSN iliamua kuandaa majukwaa hayo ili kutoa mchango wake katika kuibua fursa mbalimbali za mkoa husika. Anasema kampuni hiyo katika kuandaa majukwaa hayo hutuma timu yake ya waandishi wa habari kwenda kwenye mkoa husika na kutafuta habari zinazoibua fursa za kiuchumi, biashara na uwekezaji na kuzitangaza kupitia vyombo vyake vya habari.Anasema moja ya vitu TSN ilivyogundua kupitia majukwaa hayo ni utayari mkubwa wa wananchi katika kujitafutia maendeleo yao. TSN ni wachapishaji wa magazeti ya Daily News, HabariLeo, Spotileo na pia hutangaza habari zake kupitia mtandao ya kijamii na chaneli ya Youtube ya Daily News Digital.Kutokana na jitihada hizo za TSN za kuibua fursa za kiuchumi katika mikoa mbalimbali, Waziri Mkuu, Majaliwa, wakati akifungua jukwaa la biashara Tabora juzi alisema serikali inafarijika kwa kazi kubwa na nzuri inayofanywa na TSN. Anasema kampuni hiyo imeendelea kutekeleza wajibu wake kwa ufasaha kwa kuhabarisha na kuelimisha jamii kupitia majukwaa ya fursa za biashara na uwekezaji ya mikoa.Anasema TSN imekuwa ikiandaa majukwaa hayo kwa miaka miwili sasa na kwamba katika mikoa yote walikopita, TSN imeibua fursa za biashara na uwekezaji na kuzitangaza kwa kuziandika kwenye vyombo vyake vya habari na pia kuzitangaza kupitia majukwaa hayo wanayoyaandaa.  Majukwaa haya yamesaidia sana kupata wawekezaji mbalimbali.Lakini pia yamekuwa na faida nyingi mfano kusaidia upatikanaji wa mitaji, teknolojia, ajira na kuongeza mapato ya serikali,  anasisitiza Waziri Majaliwa. Alisema hata Rais John Magufuli na Makamu wa Rais, Samia Suluhu Hassan, walikuwa wanajua uwepo wa Jukwaa la Biashara Tabora na hivyo kumtuma alete salamu nyingi kwa wananchi wa mkoa wa Tabora na waandaaji wa jukwaa hilo.Ni kwa msingi huo, Waziri Mkuu anaihimiza kampuni hiyo ya magazeti ya serikali kuendelea kuandaa majukwaa hayo ya biashara na fursa za uwekezaji katika mikoa mingine.  Ni matumaini yangu kuwa kila baada ya jukwaa kama hili (la Tabora lililokutanisha watu zaidi ya 500), kutafanyika tathmini za kina na kupima matokeo yaliyotarajiwa. Ni matumaini yangu pia kwamba siku nyingine mtaandaa haya majukwaa hadi mikoa ya kule   anasema Waziri Mkuu akiacha fumbo ambalo wafumbuaji wanasema alimaanisha mikoa ya Kusini ambayo kwa muda mrefu imekuwa ikidaiwa kuwa nyuma kimaendeleo licha ya kuwa na raslimali lukuki. Waziri Mkuu pia anatoa wito kwa TSN kwamba baada ya kukamilisha majukwaa ya mikoa iangalie uwezekano wa kuandaa majukwaa hayo katika ngazi za wilaya na ngazi ya kisekta. Kwa mfano katika ngazi ya kisekta mnaweza kuangalia zao moja la kilimo, au mkaangalia madini, ufugaji au ujasiriamali ili msaidie kuziibua na kuzitangaza fursa zilizopo kwenye sekta husika kama mnavyofanya sasa,  anafafanua.Waziri Mkuu pia anaziagiza idara zote za serikali katika ngazi za mikoa na wilaya kushirikiana katika kubuni njia zitakazosaidia kuibua fursa zilizopo ili zipate uwekezaji haraka. Anasema suala la uchumi wa viwanda ndio azma ya serikali ya awamu ya tano chini ya Rais John Magufuli ambayo imeazimia kufikia uchumi wa kati kupitia viwanda ifikapo 2025. Mikoa yote lazima ijikite katika kufikia azma hii, lengo ni kujenga fursa za ajira. Uchumi utakapokua utaiwezesha serikali kutengeneza mipango ya maendeleo ya wananchi,  anasema. Anafafanua kuwa jitihada hizo zitasaidia upatikanaji wa ajira kwa vijana wanaohitimu masomo na kozi mbalimbali na hivyo kutumia rasilimali na fursa zilizopo kuzalisha mali.Anasema uchumi wa viwanda unaojengwa nchini, unategemea zaidi rasilimali zinazozalishwa na wakulima wadogo, wa kati na wakubwa. Anaagiza kwamba fursa zote za biashara na uwekezaji zilizobainishwa kupitia Jukwaa la Tabora ziandaliwe na kuandikwa vizuri ili wenye mitaji kutoka ndani na nje ya nchi wazione na kuja kuwekeza.Katika mkoa huo wa Tabora fursa lukuki zilibainishwa mbele ya Waziri Mkuu huku ikielezwa kwamba mpaka sasa ardhi inayotumika kwa makazi, kilimo na uwekezaji mkoani Tabora ni asilimia 50 tu ya ardhi yote inayofaa kwa mambo hayo.Ikaelezwa kwamba Tabora kwa sasa ina miundombinu bora zikiwemo barabara za lami zinazounganisha mkoa wa Tabora na mikoa mingine, reli ya kati lakini pia ujenzi wa reli ya kisasa (SGR). Fursa nyingine inayotajwa ni itokanayo na misitu na mazao yake kama vile uzalishaji wa mbao, asali na nta.Pia zinatajwa fursa za utengenezaji wa samani kwa kiwango cha kimataifa, kilimo cha tumbaku, mpunga, zao mkakati la korosho, alizeti, karanga pamoja na pamba. Majaliwa anaigeukia mikoa mingine akisema:  Nitoe wito kwa viongozi wote wa mikoa yote nchini, wahakikishe wanashirikiana na makundi yote, kuzibaini fursa, kuziorodhesha na kuzitangaza kwenye vyombo vya habari na majukwaa ya biashara na uwekezaji bila kukawia. Anasema fursa za uwekezaji nchini ni nyingi na serikali ya awamu ya tano imetengeneza mazingira mazuri na wezeshi ya uwekezaji na ufanyaji biashara ikiwemo kuanzisha benki mbalimbali kwa ajili ya kutoa mikopo.  Sote tunatambua juhudi za serikali katika kusaidia maendeleo ya kilimo nchini. Serikali kwa makusudi imeunda Benki ya Maendeleo ya Kilimo Tanzania (TADB) ili kusaidia wakulima.Naomba tuitumie benki hii vizuri kwani ipo tayari kutoa mitaji kwa wanaotaka kuwekeza katika kilimo na ufugaji,  anabainisha. Pamoja na benki hiyo, Waziri Majaliwa anaipongeza benki ya NMB kwa kutenga kiasi cha Sh bilioni 500 kwa ajili ya kilimo. Na jambo zuri ni kwamba Tabora imenufaika na Sh bilioni 30 kupitia fedha hizo,  anasema Kwa upande wake, Waziri wa habari, Dk Mwakyembe, anaeleza namna majukwaa hayo ya fursa za uwekezaji na biashara yanavyoendelea kuleta manufaa nchini na kwamba kadri yanavyoendelea kufanyika ndiyo yanavyoboreka zaidi.Waziri wa Viwanda, Biashara na Uwekezaji, Joseph Kakunda. anaipongeza kampuni ya TSN kwa kuandaa jukwaa hilo, ambalo limezitangaza na kuziibua fursa za uwekezaji na biashara za Tabora.  Nakiri mbele yako, hakuna washauri wazuri kama watalaamu katika tasnia ya habari kwani kazi yao inagusa kwa weledi kila sekta,  anasema.Anawataka wananchi wa Tabora kufanyia kazi fursa zilizoibuliwa wakati wa jukwaa hilo ili kukuza uchumi wao na taifa kwa ujumla. Naibu Waziri, Ofisi ya Rais (Tamisemi), Mwita Waitara, anapongeza hatua ya kuandaliwa kwa jukwaa hilo akisema ni kutekeleza maagizo ya viongozi wakuu wa nchi wa kuhakikisha kila mkoa unakuwa na viwanda angalau 100.Akimwakilisha Waziri wa Tamisemi, Selemani Jafo, Waitara anasema tathamini iliyofanywa huko nyuma ilionesha kwamba viwanda vilivyoanzishwa vilikuwa viwanda 2,280 sawa na asilimia 46 lakini katika tathmini itakayofanyika baadaye mwakani, matarajio ni kuwa na viwanda asilimia 90. Tangu aingie madarakani mwishoni mwa mwaka 2015, Rais John Magufuli alitangaza kwamba serikali yake imedhamiria kujielekeza katika kujenga uchumi wa kati unaotegemea viwanda ifikapo mwaka 2025.