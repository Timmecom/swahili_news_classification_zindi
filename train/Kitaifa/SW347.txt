 SHIRIKA la Reli Tanzania (TRC) litafunga njia ya reli ya kati kwa saa 72 kila wiki, kwa ajili ya kupisha utekelezaji wa ukarabati na kuboresha miundombinu ya reli.Aidha, shirika hilo, ndani ya wiki mbili zijazo litafungua njia ya reli ya Tanga hadi Moshi mkoani Kilimanjaro ili kuondoa adha ya usafiri hasa kipindi cha sikukuu za mwisho wa mwaka kwa wakazi wa kanda ya kaskazini.Hatua hiyo inatokana na kutekeleza mradi wa uboreshaji wa reli ya kati kuanzia Dar es Salaam hadi Isaka mkoani Shinyanga, ambao ulianza rasmi Juni 2018 ukitarajiwa kukamilika mwakani 2020.Kila wiki kuanzia siku ya Ijumaa mpaka Jumapili kwa muda wa miezi mitano (Julai hadi Novemba 2019) na utekelezaji huo kwa wiki, ulianza jana hadi Julai 13, mwaka huu.Kadhalika, treni zinazofanya safari katika jiji la Dar es Salaam kuanzia eneo la Kamata kwenda Pugu na ile ya kutoka Kamata kwenda Ubungo, zitakuwepo siku za Jumatatu mpaka Ijumaa pekee ili kupisha ukarabati utakaokuwa ukiendelea.Mkurugenzi Mkuu wa TRC, Masanja Kadogosa amesema hayo katika Maonesho ya 43 ya Biashara ya Kimataifa (DITF) yanayoendelea katika Viwanja vya Mwalimu Nyerere Barabara ya Kilwa jijini Dar es Salaam.Kuhusu kufunga Reli ya Kati, alisema kazi ya ukarabati itajumuisha baadhi ya madaraja na makaravati kujengwa upya, kutandua reli za zamani na kutandika reli mpya pamoja na kuimarisha tuta la reli kutoka Dar es Salaam mpaka Isaka umbali wa kilomita 970. Kukamilika kwa kazi hizi kutaifanya njia ya reli ipitishe treni kwa usalama zaidi, uwezo wake kuongezeka na huduma za usafiri wa reli ziwe za uhakika kwa watumiaji wote,   alisema Kadogosa.Aliongeza kuwa safari za kutoka Dar es Salaam hadi Kigoma, Mwanza na Mpanda, treni itakuwepo kila Jumatatu na Jumatano saa tisa alasiri.Alisema safari za kutoka Kigoma kwenda Dar es Salaam, treni itaondoka saa 10 jioni na ile ya kutoka Mwanza kwenda Dar es Salaam itaondoka saa 11 usiku kwa siku za Jumatano na Jumapili.Kadogosa alisema kwa treni za Deluxe kutoka Dar es Salaam kwenda Kigoma, itakuwepo kila Jumanne saa 2 asubuhi na Kigoma kwenda Dar es Salaam itakuwepo kila Alhamisi saa 2 asubuhi. Kuhusu njia ya Kaskazini mikoa ya Tanga, Kilimanjaro hadi Arusha, alisema Shirika litaanza kwa kupitisha treni ya mzigo ili kuona uhimili kwa treni za abiria. Hivyo Desemba ijayo TRC itatoa huduma kwenda Moshi, tunafungua njia ya reli hiyo huduma ambayo haikuwepo kwa zaidi ya miaka 10 sasa,  alisema.Alisema kwa sasa ukarabati umemalizika kwa kiwango kikubwa kwenye njia ya kutoka Moshi kwenda Arusha. Alisema reli zake zilikuwa ndogo, hivyo watatandika reli kubwa kuwezesha usafiri huo.