 WAZIRI wa Habari, Utamaduni, Sanaa na Michezo, Dk Harrison Mwakyembe amewataka Watanzania kulinda utamaduni na maadili ya kitanzania kwa udi na uvumba.Akizungumza wakati wa kilele wa Kampeni ya Uzalendo maadhimisho yanayofanyika jijini hapa, Mwakyembe amesema kwa sasa utamaduni na maadili ya mtanzania imekuwa shakani kutokana na kazi ya kupenyezwa kwa tamaduni za kigeni kupitia teknolojia ya mawasiliano ambayo inakuwa kwa kasi hapa nchini. Watanzania tukuchuke tahadhari na kulinda kwa udi na uvumba utamaduni, mila na desturi za Mtanzania, kwa sasa kuna kasi kubwa ya kupenyezwa tamaduni za kigeni kupitia tekinolojia," amesema na kuongeza kuwa kwa kufanya hivyo kutalinda taifa, kwani taifa lisililokuwa na utamaduni wake ni taifa lililokufa.Aidha, Dk Mwakyembe ametumia fursa hiyo kuvitaka vyombo vya habari nchini hususani televisheni na radio kuhakikisha wanazingatia kanuni na sheria kwa kutangaza maudhui yanayofaa kwa jamii ya Watanzania. Sheria inakataza picha za utupu au zile ambazo zinachochea wazi kwa vijana kuingia kwenye ngono kabla ya wakati, hii ni sambamba na maudhui yasiyofaa kwa jamii, hivyo vyombo vya habari vinatakiwa kuzingatia hilo," amesema.Aidha, Mwakyembe alisema katika kulinda utamaduni serikali imedhamiria kwa dhati kukienzi na kukuza lugha ya kiswahili ambayo ndio utambulisho halisi wa watanzania na kuongeza kuwa katika kufanikisha hilo, serikali imeanzisha kanzidata ya wataalamu na walimu wa Kiswahili wapatao 400 ambao watatumika kufundisha lugha ya kishwali kwa mataifa ya kigeni.Waziri Mwakyembe alitumia fursa hiyo kumpongeza Rais John Magufuli kwa uzalendo wake wa kukuza lugha ya kiswahili, jambo ambalo linachangia mpaka mabalozi wanaowakilisha mataifa yao hapa nchini kujifunza lugha ya kiswahili.Awali akizungumza kabla ya kumkaribisha mgeni rasmi, Katibu Mkuu Suzan Mlawi alisema lengo la wizara yake ni kuwashirikisha zaidi wanafunzi katika kampeni hiyo kwa kuendesha midahalo katika shule za sekondari siku zijazo. Siku zijazo tunataka kushirikisha wadau wengine kama wizara ya elimu ili kuwafikia wanafunzi kwa kuanzisha mijadala ya uzalendo na maadili hususani kwa vijana,  amesema na kuongeza kuwa mwaka huu ikiwa kampeni hiyo inaadhimishwa kwa mwaka wa pili baada ya kuanza mwaka jana, kaulimbiu yake ni Kiswahili, utashi wetu, uhai wetu, ikilenga kuenzi na kukuza lugha ya kiswahili ambayo ndio kitambulisho cha watanzania.Mlawi amesema kabla ya kufikia kilele cha kampeni hiyo, wizara yake imeendesha midahalo kadhaa kwa wanafunzi katika shule za jiji la Dodoma zikilenga kukuza uzalendo na utaifa kwa vijana ambao ndio taifa la kesho.Waliohudhuria ni pamoja na Waziri wa Utumishi, George Mkuchika, Naibu Waziri, Ofisi ya Waziri Mkuu Sera, Bunge, Kazi, Vijana, Ajira na wenye Ulemavu, Stella Ikupa, Naibu Waziri Utumishi, Dk Mary Mwanjelwa, Naibu Waziri wa Uchukuzi na Mawasiliano, Atashasta Nditiye, Naibu Waziri wa Ujenzi, Elias Kwandikwa, Naibu Waziri Madini, Dotto Biteko.Wengine ni Naibu Waziri wa Habari, Utamaduni, Sanaa na Michezo, Juliana Shonza, Mbunge wa kuteuliwa, Janeth Masaburi, Askofu wa Kanisa la TAG, Brown Mwakipesile, Shehe wa Mkoa wa Dodoma, Mustapha Rajab, Naibu Katibu Mkuu wizara ya Habari, Utamaduni, Sanaa na Michezo Nicolous Benjamini na Balozi John Lusinde.