 KATIBU Mkuu wa Chama Cha Mapinduzi (CCM), Dk Bashiru Ally ameitaka jamii ya Kimasai kulinda heshima na kudumisha mila zilizotangulia rika zingine.Dk Bashiru alisema hayo wakati wa sherehe za kimila za jamii ya Kimasai ya Ooltwati Kijiji cha Mti Mmoja Kata ya Sapeko wilayani Monduli mkoani Arusha.Alisema mila hizo ni nzuri kwa sababu zinaandaa vijana na kwamba kazi ya kulinda uhuru ni kazi ya jamii nzima, hivyo rika hilo la Nyangulo lina kazi kubwa ya kulinda uhuru wa nchi.Alisema Mkoa wa Arusha, Kilimanjaro na Tanga ni mikoa inayodumisha ujirani na nchi ya Kenya, hivyo mipaka iliyokuwepo ni ya kikoloni na kazi ya kulinda Afrika ni kuhakikisha amani inadumishwa.Alisema amepokea heshima hiyo ya kuzindua shughuli ya mila na kuwapongeza kwa kurekebisha mila zilizopitwa na wakati.Akisisitiza nidhamu, alisema rika ni jambo linalopaswa kuenziwa. Alisisitiza kuwa suala la ulinzi ni muhimu na lazima tuheshimu rasilimali za watu wote na rasilimali za mtu mmoja mmoja.Alitoa mfano wa ardhi na kusisitiza kuwa bado vita ya kupambana na ardhi ni kubwa, hivyo lazima kuwepo na mipango mizuri ya kutumia ardhi vizuri. Lazima tuheshimu mila na desturi za makabila mbalimbali na naomba msomeshe watoto wetu na mfano mzuri ni kwa huyu Laigwanani mliyemchagua ambaye ni kijana asome zaidi ili awe kiongozi mzuri hapo badae, alisema Dk Bashiru.Aidha alisema ni vyema jamii ikaacha tabia ya kukumbatia mila zilizopitwa na wakati huku akisisitiza wosia wa Waziri Mkuu wa zamani, Edward Sokoine aliyedumisha mila lakini pia alikuwa kiongozi mzalendo.Alisisitiza chama na serikali vitakuwa bega kwa bega na jamii hiyo katika kuhakikisha eneo hilo linalindwa pamoja na kutatua changamoto za jamii hiyo Mwenyekiti wa CCM Mkoa wa Arusha, Loota Sanare alisema kuna changamoto ya ukosefu wa chakula, hivyo aliomba jamii hiyo kuuziwa chakula cha bei nafuu, ikiwemo kupunguziwa bei ya mahindi.Akisoma risala katika sherehe hizo, Elibariki Kisaka alisema eneo hili ndio eneo takatifu kwa jamii ya Masai, ambalo kila baada ya miaka tisa hadi kumi jamii hiyo hukutana kwaajili ya kufanya masuala ya mila.Alisema Eunoto ni sherehe za kimila za rika la Nyangulo, zenye lengo la kusimika viongozi wa rika husika nchi nzima, kwa lengo la kuhitimisha tendo la jando la kutambulika rika hilo Mkuu wa Mkoa wa Arusha, Mrisho Gambo aliahidi kutoa ulinzi katika tukio hilo na kusisitiza kuwa eneo la malisho ni muhimu kwa wafugaji, ndio maana serikali imerudisha ekari kadhaa.Hivyo, alitaka viongozi wa vijiji wagawe ardhi bila kuangalia watu wenye uwezo, serikali itasimamia vizuri ardhi ili kuhakikisha hakuna migogoro. Sherehe hizo zilishirikisha pia wabunge mbalimbali wakiwemo mbunge wa Monduli, Julius Kalanga na Mbunge Viti Maalumu, Amina Mollel.Kalanga alishukuru serikali kwa kutatua migogoro ya ardhi hasa Kata ya Mfereji, ikiwemo mashamba makubwa zaidi ya ekari 4,000 yamerudishwa kwa wananchi.