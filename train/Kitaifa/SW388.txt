 NMB ni moja ya benki zilizopo nchini, lakini ndiyo inayoongoza kwa kuwa na matawi mengi nchini. Pia ni benki inayoongoza kwa kujenga majengo yake katika maeneo mengi nchini.Kwa miaka mingi, benki hii ambayo wateja wake wengi ni watu wanyonge na wafanyakazi wa ngazi ya kawaida, imekuwa ikijitahidi kuboresha huduma zake na kuinua teknolojia inayotumika. Mathalani, hivi karibuni NMB imeamua kuzindua kadi mbili mpya za kutolea fedha kwenye mashine maarufu ATM. Kadi hizo zimepewa majina ya NMB Mastercard na NMB Masterpass QR.Mkuu wa Kitengo cha Biashara na Kadi wa Benki hiyo, Boma Raballa, anasema kuwa lengo la kuzindua kadi hizo ni kuwarahisishia wateja wao, siyo tu kutoa pesa kwenye ATM, bali pia kupata huduma mbalimbali za kijamii kama vile kununua mafuta kwenye vituo vya kuuzia mafuta au kununua bidhaa kwenye maduka makubwa.  Kadi hizi mbili zinaweza kumrahisishia mteja wetu kufanya huduma sehemu yoyote ikiwemo kwenye migahawa, maduka makubwa na sehemu nyingine za huduma za kijamii,  anasema Raballa.Anasema wamejipanga kuhakikisha wateja wa NMB, wanaifurahia huduma hiyo na watajitahidi kuboresha baadhi ya mambo ambayo muhimu ili kuzidi kuwavutia wateja wao ambao ndiyo nguzo muhimu kwao. Aidha Raballa, anasema pamoja na kuja na huduma hiyo, lakini bado wataalamu wao wamekuwa wakiumiza vichwa ili kuhakikisha huduma zao zinapatikana kwa urahisi bila kupoteza muda wa mteja ambaye anaamini ana shughuli nyingi za kufanya.Huduma kama hizo kwa nchi za wenzetu ni vitu vya kawaida zilishaanza kutumika muda mrefu, lakini kwa Tanzania ambayo ni miongoni mwa nchi zinazoendelea, ndiyo kwanza wameanza kuitambulisha wao na anaamini itapunguza foleni kwenye ATM na sehemu za huduma za kijamii. Huduma kama hizi kwa namna moja au nyingine, husaidia kurahisisha utendaji wa kazi kwa haraka na kupunguza matukio ya wizi yaliyokuwepo zamani wakati ambapo watu walilazimika kutembea na kiasi kikubwa cha pesa kufanya manunuzi.Naye Mkuu wa Kitengo cha Wateja Binafsi, Omary Mtiga anasema matumizi ya kadi hizo yataambatana na promosheni maalumu, itakayodumu kwa kipindi cha miezi miwili mpaka mwezi wa pili mwaka 2019. Anasema ndani ya kipindi hicho, kila wiki watakuwa wakichezesha droo na kupata washindi 20 kila wiki, ambao watakuwa wakijishindia Sh 100,000 pamoja na kutoa simu za mkononi aina ya Samsung S9 kwa washindi sita wa kila mwezi.Washindi watatu wa jumla watapata nafasi ya kwenda Dubai pamoja na wenzi wao, huku wakihudumiwa kila kitu na NMB, ikiwamo kutembelea sehemu za vivutio na majengo marefu ya kihistoria yaliyopo nchini humo.  Hii ni fursa yetu pekee kwa wateja wetu wa NMB, kuichangamkia fursa hii lakini pia wale ambao hawajajiunga na huduma zetu wafanye hivyo sasa ili kuwa miongoni mwa washindi ambao tunawategemea siku zijazo,  anasema Mtiga. Mtaalamu mmoja wa masuala ya benki, Ali Jumanne anasema hatua ambazo benki hiyo inachukua zina lengo la kwenda na maendeleo ya utandawazi.Anasema utandawazi ni moja ya vitu vinavyochangia uchumi wa Tanzania kukua kwa kasi, ikilinganishwa na mataifa mengine jirani. Anasema katika sekta za benki, utandawazi umezifanya benki kubadilisha mtindo wao wa utoaji huduma kutoka analojia kwenda wa kidijiti. Jumanne anasema utandawazi umeifanya Tanzania ya leo kuwa na tofauti kubwa na ile ya miaka 10 iliyopita kwa kuweze- sha upatikanaji wa huduma muhimu za jamii, kama vile afya, elimu na mawasiliano katika ubora wa hali juu.Mathalani katika afya, kwa miaka kadhaa, baadhi ya Watanzania walikuwa wakilazimika kusafiri nje ya nchi kupata huduma bora za matibabu, kama vile ya moyo ambayo kwa sasa yanapatikana hapa nchini katika Taasisi ya Moyo ya Jakaya Kikwete (JKCI). Matibabu mengine ya upandikazaji wa figo na mengine ya kibingwa yanapatikana katika taasisi hiyo.Mbali na afya, kuhusu elimu pia imeboreshwa kwa kiwango kikubwa ikilinganishwa na miaka ya nyuma. Hali hii inatokana na juhudi za serikali za kuongeza idadi za shule za msingi na sekondari pamoja na vyuo vikuu, kama vile Chuo Kikuu cha Dodoma. Hayo yote na mengine mengi, kama vile kuboreshwa kwa huduma ya mawasiliano ya simu za mkononi, mitandao ya kijamii katika kutoa na kupokea taarifa, yamesaidia kuifanya jamii ya Tanzania kwenda na wakati, lakini pia ni muhimu kwa maendeleo ya nchi.Ni wazi kuwa hatua ya NMB kuzindua huduma hiyo, kutawezesha watu wengi kujiunga na benki hiyo kutumia kadi mojawapo kati ya Master Bata au ile ya Mastarpass QR, ambazo kwa sasa ndiyo suluhisho la kupoteza muda kwa kukaa kwenye foleni kwenye mashine za ATM. Kuanzishwa kwa huduma hii pia kunaongeza ushirikiano wa biashara kutoka kampuni moja kwenda nyingine, kwani ni wazi kadi hizo mbili zitakuwa na uwezo wa kutumika hata kwenye makampuni mengine ya benki. Jitihada hizi zinaifanya Tanzania kuingia kwenye mifumo bora ya utandawazi na kuifanya ikimbizane na mataifa yaliyoendelea.Mbali na urahisi wa kupatikana kwa huduma, lakini pia matumizi ya kadi hizo, yanaongeza mapato ya fedha za kigeni wakati watalii watakapotembelea nchini na kufanya miamala kwa ajili ya matumizi, watakapohitaji huduma za kila siku, kama chakula malazi na mengineyo. Upatikanaji kwa urahisi huduma nyingi za kijamii, unaweza kurahisisha juhudi za serikali katika kuufanya uchumi wa Tanzania kukua kwa haraka zaidi, kama serikali ilivyopanga.Mbali ya uwapo wa hoteli za kisasa, usafiri wa kuaminika na usalama na huduma nyingine kama hizi za miamala na mali za raia, nao utasaidia uchumi wa taifa kukua. Kwa jitihada hizi zinazooneshwa na sekta binafsi na juhudi zinazofanywa na serikali ni dhahiri kuwa Tanzania inapiga hatua kubwa katika safari yake ya maendeleo.