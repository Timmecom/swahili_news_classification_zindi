 MWANAFUNZI Mtanzania Felister Rushubiza, ameibuka  kidedea  kwa kuongoza kitaifa katika matokeo ya kumaliza Elimu ya Juu ya Sekondari, yaani 2018 Grade 12 Ordinary Level Top Ten nchini Namibia.Felister (18) ni mtoto wa pili, kati ya watoto wanne, wa familia ya Joseph Rushubiza inayoishi nchini humo kwa takribani miaka 20 sasa.Felister amepata matokeo hayo, baada ya kuhitimu elimu darasa la 12 katika Shule ya Sekondari ya  St. Boniface College .Kwa taratibu za kielimu za nchini humo, mwanafunzi huanza darasa la kwanza hadi la saba kwa elimu ya msingi na baadaye husoma darasa la nane hadi la 10 elimu ya sekondari. Kisha humalizia darasa la 11 na 12 kwa mtihani wa kumaliza elimu ya sekondari.Akizungumza na gazeti hili kutoka Jiji la Windhoek, Namibia, Felister alisema matokeo hayo yametokana na jitihada zake katika masomo na kumuomba sana Mungu kila wakati, akiwa na malengo ya kuja kuwa mbunifu na msanifu wa majengo.  Muda wote nilikuwa nilielekeza akili yangu katika masomo na kumuomba Mungu hasa nilipokuwa  Grade  12, nilifanya hivyo nikiamini kuwa ndio msingi wa mafanikio  alisema Felister. Kwa upande wake, baba mzazi wa Felister, Joseph Rushubiza, alisema anafurahishwa na matokeo hayo. Alisema ingawa alitarajia mtoto wake kufanya vizuri, hakutarajia kama angeweza kufanya vizuri, kiasi cha kuwa mwanafunzi wa kwanza kitaifa.  Niliamini angefanya vizuri kwa kuwa shule aliyohitimu ambayo pia alisoma  grade  ya nane hadi kumi, ilikuwa ikitoa matokeo mazuri kwa kipindi kirefu, na alipofaulu kuingia  grade  ya kumi na moja na kumi na mbili alikuwa akishika nafasi ya pili katika mitihani ya kawaida ya darasani,  alisema Rushubiza. Alisema Felister amefanikiwa kuwa wa kwanza kitaifa, baada ya kufanya vizuri wa wastani wa alama  A  katika masomo sita, kati ya saba, huku moja akipata wastani wa alama  C , hatua iliyomwezesha kuibuka kinara dhidi ya wenzake. Kwa matokeo hayo Felister alipata ufaulu wa wastani 86.79 huku mshindi wa pili akiwa ni Remigius Manuwere, aliyepata ufaulu wa asilimia 85.18. Mshindi wa tatu alikuwa Ndeiweda Ndaameki, aliyepata ufaulu wa asilimia 83.88. Alisema utaratibu unaotumika nchini humo, unamtaka mwanafunzi kufaulu masomo sita katika jumla ya masomo saba, anayokutana nayo katika mtihani wa mwisho.  Ni jambo la furaha kwetu kama wazazi kuona mtoto wetu amefanya vizuri katika matokeo yake na zaidi tunaipongeza Serikali ya nchini hapa kwa kutambua umuhimu wa matokeo hayo na kujitokeza kuwapongeza watoto wote waliofanya vizuri akiwemo binti yetu,  aliongeza Rushubiza. Alisema Serikali ya Namibia ikiongozwa na Waziri wa Elimu wa nchi hiyo, iliandaa sherehe maalumu na kuwapongeza wanafunzi 10 waliofanya vizuri akiwemo Felister, ambaye anasema matokeo yake yamezidi kuleta chachu kwa wadogo wake wawili wa kiume ndani ya familia hiyo. Alisema kufanya vizuri kwa Felister, ambaye alizaliwa nchini humo, pia kumetokana na hamasa ya matokeo mazuri ya dada yake, ambaye kwa sasa anasomea masomo ya udaktari wa meno nchini Norway. Aidha alisema wakati huu ambao binti yake huyo anajiandaa kujiunga na elimu ya chuo kikuu, mara atakapomaliza elimu mipango yake ni kuwa Mhandisi na Msanifu wa Majengo, fani aliyosema kuwa imekuwa ikipendwa na binti huyo kwa kipindi kirefu. Baba mzazi wa Felister ni mtaalamu wa dawa (Mfamasia), wakati mama yake ambaye kitaaluma ni Mhandisi wa Umeme, kwa sasa ni mjasiriamali wa shughuli mbalimbali.