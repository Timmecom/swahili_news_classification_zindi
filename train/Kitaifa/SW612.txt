 MVUVI maarufu Kanda ya Ziwa Victoria, Joseph Mkama maarufu  Njiwa Pori  aliyewahi kuhukumiwa na mahakama kulipa faini ya Sh milioni 306 kwa uvuvi haramu ameiangukia serikali ya awamu ya tano ya Rais John Magufuli kwa vitendo vyake hivyo.Akizungumza katika kikao cha tathmini ya Operesheni Sangara Awamu ya Tatu Dodoma jana, Njiwapori alisema kwa miaka mingi wavuvi wengi Kanda ya Ziwa wamekuwa wakifanya uvuvi haramu huku serikali ngazi ya kijiji, kata, wilaya, mkoa na Wizara ya Mifugo na Uvuvi ikishindwa kuwaeleza ni haramu.  Tumekuwa na uvuvi ambao serikali haiutaki.Umesababishwa na serikali yenyewe kwani ni miaka mingi tumekuwa tunavua uvuvi huo. Sasa tulikuwa tumejijengea hali halisi ya kuona ni uvuvi halali, kwani wataalamu waliomo humu humu na wengine wanaotoka halmashauri walikuwa wakituelekeza ni uvuvi sahihi lakini kumbe ulikuwa ni uvuvi haramu,  alisema.Njiwapori alisema kazi ya kupambana na uvuvi haramu ni ngumu na akaipongeza Serikali ya Rais Magufuli kwa hatua inazochukua na kusimamia ulinzi wa rasilimali za uvuvi ili ziwe endelevu kwa manufaa ya sasa na baadaye.Aliiomba Wizara ya Mifugo na Uvuvi kutorudi nyuma katika mapambano dhidi ya uvuvi haramu na isilegeze kamba kwani ikifanya hivyo uvuvi haramu unarudi upya na unaporudi waziri anayesimamia sheria ataonekana mbaya.Njiwapori alisema alipokamatwa na kikosi cha doria na kutakiwa kulipa faini ya Sh milioni 240 aliona ameonewa na kwenda mahakamani kupata haki baada ya kuamini alionewa lakini mahakama ikamhukumu kulipa Sh milioni 306 ambazo ni kielelezo wizara haionei mtu yoyote. Mpina (Luhaga   Waziri wa Mifugo na Uvuvi) kama watangulizi wako wangekuwa na usimamizi madhubuti wa sheria kama wewe na wakasimamia kazi hii hata kwa robo yake kama ulivyosimamia, leo hii uvuvi haramu usingefikia hapa na rasilimali za uvuvi zisingepungua kiasi hiki na wavuvi wasingefilisika kiasi hiki kwa kuchomewa nyavu zao kila mara,  alisema.Alisema anaunga mkono vita ya uvuvi haramu na hatua ambazo Waziri Mpina anazichukua aendelee na msimamo huo na sasa kwa kuwa somo wameshalielewa na atakayebainika na vitu ambavyo havitakiwi hatakuwa na kisingizio cha kusema kwamba ameonewa kwa sababu ni somo ambalo limeshamwingia kila mmoja wao. Pia alipongeza kazi kubwa na nzuri iliyofanywa na makamanda waliosimamia Operesheni Sangara Ziwa Victoria na kubainisha kuwa kama dawa za kienyeji zingekuwa zinafanya kazi, basi makamanda hao wangepoteza maisha. Kama kweli dawa zingekuwepo za kienyeji hakuna mtaalamu ambaye angekuwa hai kule. Hali ilikuwa mbaya. Nasema kweli na ndiyo ilivyo. Nilikuwa na nyavu nyingi. Ningekuwa na uwezo kuwa na shilingi milioni 100 nikapata dawa za kuwadhuru ningefanya hivyo,  alisema. Njiwapori alisema kwa muda mfupi tangu operesheni ilipoanza wamekuwa wakiilaumu serikali kimakosa kwani operesheni hiyo imeonesha mafanikio makubwa kwa samaki na uelewa mkubwa wa wananchi juu ya umuhimu wa kulinda rasilimali hizo za uvuvi kuongezeka.Mei mwaka huu, Njiwapori alipatikana na zana zilizopigwa marufuku kisheria kutumika au kuingizwa nchini zikiwemo nyavu za makila 21,351, nyavu za kuvulia dagaa zenye inchi 4 zipatazo 6, kokoro 2, ndoano saizi 13 na 14 kiasi cha 1,540,000 na kupatikana na injini 24 za boti ambapo zana na vifaa hivyo vilikamatwa na kutaifishwa na Serikali kisha kuteketezwa.Awali Njiwapori aliamriwa kulipa faini ya Sh milioni 240 na maofisa wa doria ya uvuvi haramu wanaoendesha Operesheni Sangara. Hata hivyo, alikataa kulipa faini hiyo kwa madai ni kubwa na imetozwa kinyume cha sheria na hivyo serikali iliamua kumfikisha mahakamani ambapo Mahakama ya Hakimu Mkazi Mkoa wa Mwanza ilimwamuru kulipa faini ya Sh milioni 306 alizolipa na kuachiwa. Waziri Mpina alimshukuru Njiwapori kwa kuomba msamaha mbele ya kikao hicho cha tathmini kilichowahusisha viongozi wa wizara.