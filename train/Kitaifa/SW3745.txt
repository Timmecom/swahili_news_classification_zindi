 MAMLAKA ya Mapato Tanzania (TRA) imesema imepania kuweka elimu ya kodi katika mitaala ya elimu nchini ili wanafunzi waanze kufundishwa maana ya kodi tangu utotoni.Hatua hiyo inatokana na kuwapo kwa uelewa mdogo katika masuala ya kodi unaochangia kwa kiasi kikubwa wafanyabiashara wengi hasa wanaoanzisha biashara kuona kodi ni mzigo.Akizungumza katika mafunzo ya kodi kwa wafanyabiashara wadogo na kati, Ofisa Elimu Mkuu kwa Mlipakodi kutoka TRA, Rose Mahendeka alisema mchakato huo utakamilika karibuni.Mafunzo hayo yaliyoandaliwa na Taasisi ya The Tanzanian Associate ikishirikiana na Kampuni ya Abel and Fernandes Communications ili kuwaelimisha jamii kuhusu masuala ya kodi.Mahendeka alisema bado kuna changamoto ya baadhi ya wafanyabiashara kutoelewa umuhimu wa kulipa kodi na kuweka kumbukumbu za mapato na matumizi katika biashara zao. Wafanyabiashara wengi hawana uelewa wa kodi ila tupo katika mchakato wa kuweka elimu ya kodi katika mitaala ya elimu waanze kupata wakiwa wadogo kabisa kule mashule ili waanze kupata uelewa wakiwa wadogo nini maana ya kodi, inahusu nini na inalipwaje.Tunaamini kwa njia hiyo watu wengi wataelewa,  alisema. Mshauri wa Masuala ya Kodi, Petro Francis alisema ni muhimu wafanyabiashara kuelewa maana ya kodi na umuhimu wa kulipa kodi. Jamii inapaswa kufahamu kodi ndio chanzo kikuu cha mapato ya serikali, hivyo bila kodi huduma za kijamii hazitapatikana, huduma za hospitali, barabara na madaraja, zinachangiwa na kodi kutoka kwa wananchi,  alisema.Mkurugenzi Mtendaji wa Kampuni ya Abel & Fernandes Communications, Fatma Fernandes alisema sheria za kodi zipo ila wajasiriamali wengi wanashindwa kujua cha kufanya kulipa. Mwanzilishi wa Taasisi ya The Tanzania Associates, Lucy Minde alisema wameandaa mafunzo hayo ili kuhamasisha watu wajifunze umuhimu wa kulipa kodi na kuzingatia sheria za biashara wasipate shida wakianzisha biashara.