 IDADI ya raia wa Tanzania waliokuwa wakihamisha mali na mazao utoka kijiji cha Mtole nchini Msumbiji kilichopo mpakani mwa Tanzania na Msumbiji imepungua baada ya serikali kutoa siku tatu kwa Watanzania hao kuhamisha mazao hayo ndani ya siku hizo.Kazi hiyo ilikamilika jana kwa Watanzania hao na hali hiyo imekuja mara baada ya kutokea kwa mauaji ya Watanzania 10 waliouawa kwa kupigwa risasi na wengine kujeruhiwa na watu wasiojulikana na kudaiwa kuvalia sare za jeshi la Msumbiji katika kijiji cha Mtole Juni 26, mwaka huu.Muda huo uliotolewa baada ya makubaliano ya nchi hizo mbili hivi karibuni walipokutana Mkuu wa Jeshi la Polisi Tanzania (IGP), Simon Sirro na IGP wa Msumbiji, Bernardino Rafael na kufikia maamuzi hayo ya kuwapa fursa watanzania hao kuhamisha mali zao na kwamba ulinzi uliimarishwa ili kufanikisha kazi hiyo.Kwa mujibu wa taarifa kutoka kwa watanzania hao zinasema kwamba wakati wananchi wakihamisha mali zao watu wawili ambao ni manahodha wa mitumbwi iliyokuwa ikivusha watu na mali zao katika mto Ruvuma walikamatwa wiki hii majira ya jioni na watu wanaodaiwa kuvalia sare za jeshi la polisi la Msumbiji.Mkuu wa wilaya ya Mtwara, Evod Mmanda alisema agizo lilitolewa na serikali la siku tatu linazingatiwa na kwamba masuala mengine yasubiri hali ya usalama itengamae. Kuhusu watu wawili waliokamatwa na watu wanaodaiwa kuwa askari wa Msumbiji taarifa nilizozipata wamepelekwa katika kituo cha polisi Palma Msumbiji na kwa taarifa hiyo nina imani walichukuliwa kwa masuala ya kiusalama na tunafuatilia kwa karibu kujua hatima yao,  alisema Mmanda Aliongeza kuwa, taarifa ambazo nimezipata ni kwamba walipelekwa kwenye kituo cha polisi Palma, kwa taarifa hiyo nina imani kwamba wamechukuliwa na askari ambao ni wa serikali, wako kwenye mikono salama kwa sababu ni upande wa Msumbiji sasa inawezekana wana taarifa zao, inawezekana kuna kitu wamekiona wana haki ya kuwachukua na kwenda kuwahoji. Mkuu huyo wa mkoa alisema alipojaribu kudadisi alielezwa kuwa waliochukuliwa wanaishi Tanzania lakini wakichunguza asili yao ni Msumbiji, hivyo inawezekana kuna mambo wanahitaji wayafahamu na kikubwa zaidi ni vijana wanaojihusisha na kuvusha watu kwa mitumbwi na kuwa inawezekana kuna taarifa mbalimbali wanazozihitaji za kiusalama na kuwaomba watanzania waendelee kuwa na subira.Hata hiyo, diwani wa kata ya Kitaya, Kapende Jamali lisema kuwa mawasiliano yalifanyika baina ya sehemu walipochukuliwa na sehemu waliyopelekwa na kukiri kwamba wamefikishwa na kupokelewa katika mazingira rafiki wakiwa salama. Tulipofanya mawasiliano na kamanda wa polisi wa Palma (Msumbiji) aliwaambia waache wafike tutawafanyia uchunguzi tukijiridhisha kwamba hawahusiki na chochote tutawaachia, kwa hiyo tuna uhakika waliowachukua ni askari,  alisema Jamali.