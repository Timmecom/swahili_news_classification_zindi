 SHIRIKA la Umeme Tanzania (Tanesco) limetenga Sh bilioni 400 kwa ajili ya kusambaza umeme kwenye maeneo 754 yaliyopitiwa na miundombinu ya umeme, lakini hayana umeme.Naibu Waziri wa Nishati, Subira Mgalu ameyasema hayo jijini Dodoma wakati wa majumuisho ya semina ya wajumbe wa Kamati ya Kudumu ya Bunge ya Bajeti iliyohusu utekelezaji wa miradi ya umeme vijijini na mradi wa Kinyerezi 1 Extension (megawati 185).Semina hiyo ya siku moja ilihudhuriwa na Waziri wa Nishati, Dk Medard Kalemani, Katibu Mkuu Wizara ya Nishati, Dk Hamisi Mwinyimvua, Mwenyekiti wa Bodi ya Wakala wa Nishati Vijijini (REA), Wakili Julius Kalolo, Menejimenti ya Wizara ya Nishati, REA na Tanesco. Tanesco imeshajipanga kufanya kazi hiyo na wizara inaendelea kusimamia kazi hizi za usambazaji umeme ili kuhakikisha kuwa zinafanyika kwa ufanisi na tumeshafanya vikao mara kadhaa ili na wadau wanaohusika na usambazaji umeme wakiwemo mameneja wa Tanesco nchi nzima, lengo likiwa ni kuhakikisha kuwa wananchi wanapata umeme,  alisema Naibu Waziri.Alieleza kuwa katika mwaka wa fedha unaoanza mwezi ujao, kipaumbele kitakuwa ni usambazaji umeme katika maeneo mbali mbali nchini kwani kila siku kuna ziada ya umeme ya kiasi cha megawati 250 hadi 300 kwa siku.Kuhusu usambazaji umeme katika taasisi za umma kwenye miradi ya umeme vijijini, alisema serikali kupitia REA na Tanesco itaweka kipaumbele cha kupeleka umeme kwenye maeneo hayo ili uwepo wa nishati hiyo uwe na tija.Katika semina hiyo, wajumbe hao walielezwa mafanikio mbali mbali ya usambazaji umeme vijijini, ambako ilielezwa kuwa hadi kufikia mwishoni mwa Mei mwaka huu, jumla ya vijiji 7,217 kati ya vijiji 12,268 ambayo ni asilimia 58.9 ya vijiji vyote vimefikiwa