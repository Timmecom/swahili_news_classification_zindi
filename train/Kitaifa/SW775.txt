 WAZIRI wa Mambo ya Ndani, Kangi Lugola amewataka watumishi wa wizara hiyo kufanya kazi kwa uaminifu katika kutekeleza kazi zao badala ya kufanya kazi kwa kutaka kujinufaisha kwa kisingizio cha ukosefu wa fedha. Kauli hiyo aliitoa wakati akifungua kikao cha Baraza la Wafanyakazi wa Wizara ya Mambo ya Ndani ya Nchi kilichofanyika jijini hapa juzi. Alisema tatizo la upungufu wa fedha linatakiwa lisitumike kama kichaka kwa baadhi yao kufanya ubadhirifu kwa kutaka kujinufaisha wao binafsi.  Katika kipindi hiki serikali inaendelea kutekeleza miradi mikubwa ya kiuchumi hivyo kumekuwepo na matatizo ya kifedha, hivyo matatizo hayo yanatakiwa yasitumike kama kichaka kwa watumishi kukosa uaminifu,  alisema. Alisema, watumishi wa serikali wanatakiwa kuepuka kutumia vibaya madaraka yao, kuacha kufanya kazi kwa upendeleo na kufanya kazi kwa kuendeleza maslahi yao binafsi. Waziri Lugola ambaye ni Mbunge wa Mwibara alibainisha kuwa katika mwaka huu wa fedha unaoishia Juni 30, kutokana na kuwepo kwa fedha katika bajeti ya wizara ndio maana baadhi ya stahiki za watumishi hao zimelipwa. Aliwataka wajumbe wa mabaraza ya wafanyakazi katika kila chombo na taasisi zilizo chini ya wizara hiyo, kujadili kwa uhuru na uwazi changamoto zilizojitokeza katika utendaji wao na njia mbadala za utatuzi changamoto hizo.  Upungufu na udhaifu unatakiwa kusemwa wazi kwa uhuru ili ufahamike na kutafutiwa mbinu za kutatuliwa,  alisema Lugola. Pia aliwataka watumishi wa wizara hiyo kuzingatia sheria na kanuni na kufanya kazi kwa nidhamu katika kutimiza majukumu yao, kwani serikali inaendelea kuboresha mazingira bora kwa watumishi wa umma. Lugola pia alikemea vitendo vya baadhi ya wajumbe wa baraza hilo kuwakilishwa na watu ambao hawakuchaguliwa wakati baraza hilo linatakiwa kuwa na wajumbe waliochaguliwa na wafanyakazi wenzao.  Hapa ni kama nimeuziwa mbuzi kwenye gunia. Nimefungua kikao cha makundi mawili kwa pamoja. Kundi la wajumbe wanaowawakilisha wafanyakazi na watu ambao wanawawakilisha wajumbe ambao walipaswa kuwawakilisha wafanyakazi,  alisema. Naye, Makamu Mwenyekiti wa Baraza hilo, Ramadhani Kailima, alisema kikao hicho kina kazi muhimu ya kujadili bajeti na changamoto za watumishi na kuishauri wizara hatua za kukabiliana na changamoto hizo. Kailima ambaye pia ni Naibu Katibu Mkuu wa Wizara ya Mambo ya Ndani, alisema changamoto zote kutoka kwa wawakilishi wa wafanyakazi zitapokewa na kutekelezwa.  Baraza la wafanyakazi wa wizara ni chombo huru. Nawaomba wawakilishi wa watumishi wote waeleze changamoto zao kwa uwazi na tutazifanyia kazi,  alieleza Waziri Lugola.