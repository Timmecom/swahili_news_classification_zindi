 BINTI mlemavu mwenye umri wa miaka 10, Sophia Yona mkazi wa Kata ya Membe Wilaya ya Chamwino mkoani Dodoma, ambaye alikuwa akifungiwa ndani na kukosa fursa ya kwenda shule amejua kusoma na kuandika kutokana na kufundishwa na watoto wenzake.Akizungumza namna walivyomuibua binti huyo, Mwalimu wa kujitolea katika Shule ya msingi Membe, Elisha Michael alisema baada ya kubaini uwepo wa mtoto mlemavu alifuatilia na hatimaye kufika kwa wazazi wa mtoto huyo ambao walisema walishindwa kumpeleka shule kutokana na ulemavu alionao. Nilijaribu kutafuta uwezekano wa kumsaidia Sophia nikakutana na mwalimu wa shule ya sekondari Membe, Adolph Alfred na tulipomtembelea mtoto huyo alisema anataka kusoma, nilipomuuliza anapenda nini akasema anapenda kusoma na anatamani siku moja atembee kama mdogo wake,  alisema.Mwalimu wa shule ya sekondari ya Membe, Adolf Alfred ambaye pia ni Mkurugenzi wa Shirika lisilo la kiserikali la Social Action For Association and Development (SAFAAD); alisema wamekuwa wakishughulika pamoja na watoto wanaoishi kwenye mazingira magumu. Nilipomuona mtoto huyo nikasema bora ningemfahamu mapema kwani licha ya mazingira anayoishi alijitahidi kuhakikisha anajua kusoma na kuandika,  alisema.Alisema utaratibu wa kuwajulisha viongozi wa kata ikiwemo diwani ulifanyika na kwenye Ofisi ya Idara ya Maendeleo ya Jamii. Diwani wa Membe, George Malima alisema alipopigiwa simu na mwalimu alikuwa hafahamu chochote juu ya uwepo wa mtoto huyo mwenye ulemavu.. Nilikaa na Sophia na wazazi wake tukampa karatasi na kalamu alikuwa akijua kuandika na kusoma alisema alifahamu kupitia kwa wanafunzi waliokuwa wakitoka shuleni na kwenda kumfundisha na wanapoondoka anaanza kuwafundisha watoto wa chekechea ni jambo ambalo lilinigusa sana,  alisema.Ofisa Maendeleo ya Jamii katika wilaya ya Chamwino, Sophia Swai alisema baada ya kupata taarifa za uwepo wa mtoto huyo aliwasiliana na Idara ya elimu walisema mtoto huyo anaweza kuanzia darasa la tatu kwenye madarasa ya Memkwa ili mwakani asajiliwe darasani la nne. Tunatakiwa kuangalia jinsi atakwenda shule na kuangalia ndoto ya Sophia. Wazazi waache kuficha watoto walemavu nyumbani sasa elimu ni bure,  alisema. Kwa upande wake, mtoto huyo alisema alifahamu kusoma na kuandika kupitia kwa watoto wenzake. Sijaenda shule kwa vile siwezi kutembea naomba nipatiwe baiskeli, natamani nipate elimu ili nije kuwa mwalimu,  alisema.Mama wa Sophia, Erodia Malonga alisema alimzaa mtoto huyo mwaka 2008 katika zahanati ya Kijiji cha Membe na alipokuwa mchanga alikuwa na tatizo la kutetemeka.Alisema walimpeleka mtoto huyo katika hospitali ya Mlali na waliambiwa hakuna daktari wa kumshughulikia na kuamua kurudia nyumbani.  Naomba tu msaada apatiwe baiskeli na matibabu. Baba mzazi wa Sophia, Hamisi Yona alisema mtoto huyo alizaliwa akiwa mlemavu. Licha ya kwenda hospitali ya Mlali kukosekana daktari wa kumhudumia alifanikiwa kumfikisha katika hospitali ya rufaa ya mkoa wa Dodoma ambapo alifanyiwa vipimo na akatakiwa awe anampeleka kwenye mazoezi mara mbili kwa wiki lakini alifanikiwa kwenda kwa wiki mbili kutokana na gharama za nauli kumshinda.Alisema hakukuwa na njia nyingine ya kumsaidia Sophia zaidi ya kubaki nae nyumbani.