 TAASISI ya Kupambana na Kuzuia Rushwa (TAKUKURU), inawashikilia watu watatu akiwamo Diwani wa Kata ya Ukonga wilayani Ilala Mkoa wa Dar es Salaam, Jumaa Mwipopo na Ofi sa Mtendaji wa kata hiyo, Rozalia Silumbe kwa tuhuma za kuomba rushwa ya Sh 400,000 kwa mwananchi aliyetuhumiwa kufanya uharibifu wa mazingira.Aidha, inamshikilia mtu aliyejifanya mtumishi wa taasisi hiyo ambaye aliwahi kufungwa jela miaka sita kwa kuomba rushwa ya Sh milioni 70 na tangu atoke jela ana wiki mbili.Mkuu wa Takukuru Mkoa wa Ilala, Christopher Myava alisema Silumbe na Mwipopo ambaye ni diwani kupitia Chama cha Demokrasia na Maendeleo (Chadema), walikamatwa Mei 22, mwaka huu, saa 9 alasiri katika ofisi za Kata ya Ukonga. Myava alisema watuhumiwa hao walishawishi na kuomba rushwa ya Sh 400,000 na kupokea Sh 300,000 kutoka kwa mwananchi huyo. Watuhumiwa watafikishwa katika Mahakama ya Wilaya ya Ilala kujibu tuhuma chini ya kifungu cha 15 (1) (a) cha Sheria ya Kuzuia na Kupambana na Rushwa Namba 11 ya mwaka 2007,  alisema Mkuu wa Takukuru Ilala. Myava alisema katika tukio lingine, Takukuru inamshikilia Deogratias Mgasa (43), mkazi wa Temeke kwa tuhuma za kujifanya Ofisa wa Takukuru.Alisema Takukuru ilibaini Mgasa anatumia kitambulisho bandia kinachoonesha yeye ni Ofisa Takukuru mwenye cheo cha Mchunguzi Daraja la Kwanza ambacho alikuwa akikitumia katika kufanya utapeli. Alisema mtuhumiwa huyo alikutwa na kitambulisho hicho chenye jina la Patrick Ushilobo kilichotolewa Januari 2, 2014 na taasisi hiyo kilionesha kama ni Ofisa wao.Myava alisema mtuhumiwa huyo alikamatwa Mei 23, mwaka huu, saa 10 jioni, Kituo cha Mafuta cha Big Born, ambako aliomba rushwa ya Sh milioni 50. Alisema mtuhumiwa huyo alikamatwa pia na bangi misokoto saba, na uchunguzi unaendelea na atafikishwa mahakamani. Aliongeza kuwa mtuhumiwa huyo alishawahi kufungwa jela miaka sita, baada ya kuomba rushwa pia ya Sh milioni 70 na tangu atoke jela ana wiki mbili. Takukuru imewatahadhalisha wananchi kuacha kurubuniwa na matapeli na badala yake watoe taarifa mapema.