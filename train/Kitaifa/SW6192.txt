 MUFTI wa Tanzania Shehe Abubakar Zuberi amewataka wajumbe wa Halmashauri Kuu ya Baraza la Waislamu Tanzania (BAKWATA) kubuni vyanzo vya mapato, ili kukuza uchumi wa taasisi hiyo ya dini.Aliyasema hayo wakati akifungua Mkutano wa baraza hilo ulioanza juzi na kumalizika jijini Dar es Salaam na kusisitiza kuwa ikibidi wajumbe hao kuwatumia hata wataalamu waliobobea katika eneo hilo la kiuchumi, kwa lengo la kuisaidia maeneo mbalimbali yaliyo chini ya Bakwata. Sasa tujielekeze kwenye uchumi, kila jambo ni pesa; misikiti, madrasa, mishahara na mambo mengine, nataka mshughulikie suala la uchumi kwa kuwa wabunifu wa miradi mbalimbali ya halali,  alisema.Aidha alisema matatizo yaliyokuwa yakijitokeza ndani ya baraza hilo kwa kiasi kikubwa yalikuwa yakisababishwa na migogoro mbalimbali ya baadhi ya viongozi, lakini kupitia uongozi wa sasa, taswira ya chombo hicho (Bakwata) imeweza kubadili mwelekeo kwa hatua kubwa.Alisema kupitia matokeo hayo, pia watu wengi wamejitokeza kuwania nafasi za uongozi ndani ya Bakwata, tofauti ilivyokuwa hapo awali, hatua iliyotokana na chombo hicho kusafishwa. Sisi viongozi wa Bakwata tunamtazama Mwenyezi Mungu zaidi na si kitu kingine, watu wenye hasadi hawaishi na wala hawakubali kukiri hadharani kuwa Bakwata ya sasa inafanya mambo mazuri, tunapaswa kuwasaidia ili waache kutusema vibaya,  alisema.Pia aliwataka wajumbe hao kwa ujumla na waumini wa dini ya kiislamu nchini kuendelea kudumisha amani iliyopo nchini hususani wakati huu ambao Bakwata inaendelea na uboreshaji wa mifumo yake, yenye lengo la kuifanya iweze kujimudu kiuchumi.