 CHAMA Cha Mapinduzi (CCM) Mkoa wa Dodoma kimeiagiza Halmashauri ya Kongwa kukamilisha mradi wa maji uliopo Kongwa mjini ifikapo Februari 19, mwaka huu. Lengo wananchi waondokane na adha ya maji iliyopo na hivyo kufikia dhamira ya chama hicho ya kumtua mama ndoo ya maji kichwani.Akizungumza katika ziara ya kukagua utekelezaji wa ilani ya chama hicho katika miradi inayotekelezwa na serikali wilayani Kongwa akiwa na wajumbe wa kamati ya siasa mkoa, Mwenyekiti wa CCM mkoani humo Godwin Mkanwa alisema katika Ilani ya uchaguzi ya mwaka 2015/2020, CCM iliahidi upatikanaji wa maji karibu na wananchi. Wananchi wa Kongwa wanateseka kwa kukosekana kwa maji, mradi huu ukikamilika ni mkombozi wao, niwaahidi nitafika hapa Februari 19, mwaka huu, ili nihakikishe je, ni kweli maji yapo, yanatoka katika mabomba? alisema Mkanwa. Aliitaka pia halmashauri hiyo kuweka mfumo wa kielektroniki katika kukusanya malipo ya maji katika mji wa Kongwa na Kibaigwa ili kuzuia upotevu wa fedha.Kwa upande wake, Mhandisi wa Maji Wilaya ya Kongwa, Kaitaba Lugakingira alisema ujenzi wa mradi huo umefikia asilimia 85 ambapo ukikamilika utaweza kuzalisha maji lita milioni 1.147 kwa siku. Utatoa huduma ya maji kwa wakazi takribani 31,252 wa kata za Kongwa na Ugogoni.  Hii itafanya vyanzo vyote vya maji yaani vya zamani na vipya kuwa na uwezo wa kuzalisha lita milioni 3.097 kwa siku ambayo ni sawa na asilimia 128,  alisema.Alisema katika utekelezaji wa mradi huo, kwa sasa hakuna changamoto zozote zilizopo kwa kuwa mkandarasi Hematec Investment Limited anayejenga mradi huo amekwishalipwa Sh bilioni 1.166 kwa awamu nne. Mkuu wa Wilaya ya Kongwa, Deogratius Ndejembi alieleza jitihada za wilaya katika kusimamia miradi ya maendeleo ikiwemo ujenzi wa vituo vya afya.  Katika uboreshaji wa vituo vya afya, tumepata Sh milioni 800 ya kituo cha afya cha Mlali na Ugogoni, ujenzi wa vituo hivyo upo vizuri na sisi wilaya jicho letu lipo kuhakikisha wananchi wanapata huduma,  alisema.