 VIONGOZI wa madhehebu ya dini wameshauriwa kutumia vyema misamaha ya kodi kwa bidhaa zinazoingizwa kutoka kwa wahisani kwa kutekeleza malengo ya misaada hiyo.Ushauri huo ulitolewa na Mchungaji Kiongozi wa Kanisa la Evangelistic Assemblies of God Tanzania (EAGT) jijini hapa, Evance Lucas alipokuwa akizungumza na waandishi wa habari baada ya kumalizika kwa ibada ya uzinduzi wa jengo la kanisa lenye thamani ya Sh milioni 241.3.Alisema licha ya serikali kutoa misamaha ya kodi kwenye vifaa vya ujenzi na usafirishaji, inatakiwa kutumika kwa matumizi sahihi yenye malengo yaliyokusudiwa na sivyo vinginevyo. Ni kweli serikali imekuwa ikitoa misamaha ya kodi kwa taasisi za kidini lakini cha kujiuliza ni kwamba misamaha hiyo inatumika kwa matumizi yaliyokusudiwa?  Alihoji mchungaji huyo.Alisema kuwa ikiwa misaada hiyo itatumika vibaya serikali inaweza kuchukua hatua kwa kuufuta msamaha huo. Alisema viongozi wa kidini wana kila sababu ya kuishukuru serikali kutokana na misamaha hiyo iliyotolewa ya kodi, hivyo ni wajibu kuhakikisha inatumika kwa malengo sahihi.Awali akihubiri kwenye ibada hiyo ya uzinduzi, Katibu Mkuu wa kanisa hilo la EAGT, Dk Leonard Mwizarubi alisema kuwa kanisa litaendelea kusisitiza ufanyaji wa kazi kwa bidii kwa kila muumini. Alisema kama inavyosisitiza serikali juu ya kufanya kazi kwa kila Mtanzania, hivyo ndivyo kanisa nalo litahakikisha linasimamia maagizo hayo ili kila muumini afanye kazi.