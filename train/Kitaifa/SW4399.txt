 USULUHISHI baina ya pande zinazopingana Burundi unatarajia kuanza wakati wowote baada ya Rais mstaafu wa Tanzania, Benjamin Mkapa kukabidhi ripoti yake kwa wakuu wa nchi za Afrika Mashariki (EAC) hivi karibuni.Septemba 2016, Mkapa aliteuliwa na wakuu hao wa nchi za Afrika Mashariki kuwa Mwezeshaji katika mazungumzo ya kubaini kiini cha mgogoro wa kisiasa uliopo nchini Burundi.Kukabidhiwa kwa ripoti hiyo, kunatoa fursa ya kuanza kazi ya kuzipatanisha pande hizo zinazopingana Burundi.Katibu wa Mkapa, Macocha Tembele, amesema si kweli kwamba Mkapa amejiuzulu kuwa Mwezeshi wa kuleta suluhu ya mgogoro wa Burundi, bali amekamilisha kazi aliyopewa tangu mwaka 2016.Tembele amesema katika kutimiza majukumu yake, Mkapa alikuwa na mikutano mitano na makundi yanayopingana Burundi na kutatua na kuyapatanisha makundi hayo katika mambo mepesi yaliyokuwa kwenye uwezo wake.Amesema kazi hiyo ilimwezesha rais mstaafu kujua ni mambo gani hasa pande hizo zinazopingana nchini humo wanakubaliana na yapi hawakubaliani ili kusaidia kuleta suluhu ya kudumu.Kwa mujibu wa Tembele, kwa kuwa Msuluhishi wa mgogoro wa Burundi ni Rais wa Uganda, Yoweri Museveni, hivyo yeye sasa ndiye mwenye wajibu wa kuendelea na hatua ya pili ya upatanishi kwa makundi hayo. Kwanza niseme kuwa taarifa ya kwamba Mkapa amejiuzulu siyo sahihi, ila kilichopo ni kwamba amemaliza kazi aliyopewa ya kuwa Mwezeshaji wa upatanishi wa mgogoro wa Burundi, hivyo amekabidhi ripoti yake katika mkutano wa wakuu wa nchi za Jumuiya ya Afrika Mashariki waliomwomba kufanya kazi hii,  alieleza Tembele.Amesema kwa kuwa Rais Mkapa hayuko madarakani kwa sasa, hivyo hana mamlaka ya kwenda kwa undani zaidi katika kufanya maamuzi, bali wenye mamlaka ni wakuu wa nchi walioko madarakani ambao wana mamlaka ya kufanya maamuzi ya kina baada ya kukabidhiwa ripoti hiyo.Hivi karibuni, kulikuwa na taarifa mitandaoni kuwa Mkapa amejiondoa kama Msuluhishi kwenye mazungumzo hayo ya kupata ufumbuzi wa mgogoro wa Burundi, jambo ambalo limethibitishwa na Katibu wake kuwa siyo kweli.Tembele alisema baada ya kuikabidhi ripoti hiyo, wakuu wa nchi za Afrika Mashariki walimshukuru kwa kazi aliyoifanya kwa kukutana na kuzungumza na pande zinazopingana nchini Burundi.