 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu amewataka wazazi nchini kulinda usalama wa watoto wao dhidi ya vitendo vya ubakaji na ulawiti kwa kutoruhusu ndugu au jamaa kulala chumba kimoja na watoto hao pindi wanapokwenda kuwatembelea.Ameziagiza halmashauri zote kuanzisha mabaraza ya watoto ili kuwapa fursa ya kujadiliana masuala mbalimbali yanayowahusu, hatua ambayo pia itawasadia katika kuwajengea uwezo wa kujieleza na kujiamini mbele ya jamii inayowazunguka.Waziri Mwalimu ameyasema hayo Jijini Dar es Salaam juzi kwenye maadhimisho ya siku ya Kimataifa ya haki za watoto, yaliyohudhuriwa na viongozi wa kitaifa na kimataifa akiwemo Mratibu Mkazi wa Mashirika ya Umoja wa Mataifa na Mwakilishi wa Shirika la Maendeleo (UNDP) nchini, Alvaro Rodriguez.Alisema pamoja na mapambano dhidi ya matukio ya ukatili wa kijinsia yanayoendelea kufanywa nchini, bado wapo baadhi ya watu wamekuwa wakifanya vitendo hivyo dhidi ya watoto huku mengi ya matukio hayo yakihusisha ndugu wa karibu wa familia hizo, suala alilodai kuwa kuna haja ya jamii kubadili fikra. Ni vyema sasa tukageukia watu wetu wa karibu, imefika mahali hata ndugu yako akija nyumbani usikubali kumruhusu alale chumba kimoja na mtoto wako ni bora ukalala naye mwenyewe kwa lengo la kulinda usalama wake, kwani matukio mengi ya ulawiti na ubakaji siku hizi yanayonyesha ndugu ndiyo wahusika ,  amesema.Katika maadhimisho hayo yaliyohudhuriwa pia na wanafunzi mbalimbali kutoka shule za msingi, sekondari na vyuo, Waziri Mwalimu pia aliwataka wazazi kuacha kuwakalipia watoto pale wanapokosea na badala yake washirikiane nao katika mambo mbalimbali yanayowahusu, hatua aliyodai kuwa itawasaidia kutimiza ndoto zao za kimaisha.Mwakilishi wa Shirika la Umoja wa Mataifa la Kuhudumia Watoto, Maniza Zaman, alisema katika kuadhimisha siku ya watoto duniani, jamii zinapaswa kuwa karibu na watoto na kuachana na vitendo vya ukatili dhidi yao kwa lengo la kulinda kizazi kijacho.Alisema katika kuhakikisha kuwa haki za mtoto zinalindwa, Unicef imekuwa ikitoa elimu mbalimbali kwa lengo la kuondoa fikra hasi na kujenga fikra chanya katika jamii kwa lengo la kulinda ustawi wa watoto hao duniani kote.