 MBUNGE wa Viti Maalumu, Mariamu Ditopile amewataka wakazi wa kijiji cha Godegode na Pwaga, wilayani Mpwapwa mkoani Dodoma, kuwa wavumilivu wakati serikali inaendelea kukabiliana na tatizo la ukosefu wa maji kama ilivyoahidi.Kauli hiyo aliitoa baada ya kusikiliza kilio cha wakazi wa eneo hilo wakati akiwa katika ziara ya kamati ya utekelezaji ya Umoja wa Vijana wa Chama Cha Mapinduzi (UVCCM) alipotembelea tarafa zote mkoani Dodoma.Ditopile alisema serikali kupitia Ilani ya Uchaguzi ya CCM ya mwaka 2015/2020 iliahidi kumtua mama ndoo ya maji kichwani kwa kufikisha huduma hiyo karibu na wananchi, jambo ambalo linaendelea kutekelezwa. Kilio chenu nimekisikia nawaomba muwe wavumilivu wakati suala hili linashughulikiwa. Niwaahidi nitahakikisha nashirikiana na uongozi wa ngazi za juu akiwemo Waziri wa Maji ili kutatua changamoto hii kwa haraka,  alisema.Pia aliwataka wananchi hao kuendelea kuchapakazi kwa kushirikiana na uongozi wa kijiji hicho ili kuleta maendeleo kwa haraka kwa kuwa hakuna mafanikio yanayopatikana kirahisi.Mkazi wa Kijiji cha Godegode, Pili Machela alisema wamekuwa wakipata shida kutafuta maji kwa muda mrefu na kuiomba serikali iwaboreshee miundombinu ya maji. Tatizo hili limekuwa sugu na kusababisha shughuli nyingine kushindwa kuendelea, tunaomba upokee kilio chetu,  alisema.Machela pia alilalamikia kijiji hicho kukosa huduma za afya za zahanati changamoto inayosababisha wagonjwa kutoka kijiji hicho kwenda kutibiwa katika Kituo cha Afya cha Mpwapwa.Kwa upande wake, Mwenyekiti wa UVCCM Mkoa wa Dodoma, Bill Chidabwa alisema kutokana na Rais John Magufuli kuhamishia Makao Makuu ya Serikali kuwa Dodoma, vijana wote wanatakiwa kuchangamkia fursa zilizopo ili kuweza kuleta maendeleo yenye tija katika mkoa na Taifa kwa ujumla.Pia aliwaasa wananchi wa kijiji hicho kuacha kuwabagua viongozi wao bali wawaache wafanye kazi kwa utaratibu ili waweze kutekeleza ilani ya chama hicho.Aliwataka vijana kujitokeza kwa wingi kugombea nafasi mbalimbali za uongozi katika kujenga Taifa lenye usawa kwa kila mtu na kuongeza kuwa hakuna mwenye hati miliki ya uongozi.Katika ziara hiyo ya kukagua utekelezaji wa Ilani ya CCM, Ditopile alitoa mifuko 10 ya saruji kwa ajili ya ujenzi wa matundu ya vyoo katika shule ya sekondari Godegode.Pia alitoa ahadi ya madawati 20 katika Shule ya Sekondari ya Godegode na mabati ili kusaidia kuendeleza ujenzi wa shule ya msingi Maswaga, lakini pia alitoa fedha na jezi kwa ajili ya kuendeleza michezo katika kijiji hicho.