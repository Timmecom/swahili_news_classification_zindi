 MGOMBEA wa nafasi ya mwenyekiti ndani ya Klabu ya Yanga, Dk Mshindo Msolla amekuja na sera tano zitakazoleta mageuzi ya mfumo wa kisasa wa kiuendeshaji hususani kuweka misingi ya uwazi na uwajibikaji.Aidha ameahidi kama atapewa ridhaa na wanachama wa Yanga atajenga umoja na kurudisha timu kwa wananchi kwa kuimarisha matawi yaliyopo na kuanzisha matawi mapya. Hayo aliyasema jana kwenye uzinduzi wa kampeni zake uliofanyika makao makuu ya Klabu hiyo mtaa wa Twiga na Jangwani Kariakoo akiwa na mgombea wa nafasi ya makamu mwenyekiti Fredrick Mwakalebela, Msolla alisema, kama ataaminiwa na kuchaguliwa kushika nafasi aliyoiomba anaamini ana uwezo wa kuzitatua changamoto hizo kutokana na uzoefu alioupata kwenye tasnia ya mpira wa miguu kwa miaka 40.Alisema ataendeleza mchakato wa mabadiliko ya uendeshaji wa klabu, kama ilivyobainishwa kwenye ibara ya 56 ya katiba ya Yanga iliyorekebishwa mwaka 2010.  Nitahakikisha kwamba miradi ya Klabu iliyoanzishwa inaendelezwa na mipya kuanzishwa, ikiwemo ujenzi wa Uwanja wa Kaunda, kukarabati jengo la klabu na kulirudisha kwenye hadhi yake na kuifanya sehemu hiyo kuwa ya kihistoria na mahali pa kufanya utalii,  alisema Profesa Msolla ambaye aliwahi kuwa kocha wa timu ya soka ya Taifa, Taifa Stars.