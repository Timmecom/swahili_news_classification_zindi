 SERIKALI imesema itatoa taarifa mpya kuhusu ugonjwa wa homa ya dengue leo, ambayo pamoja na mambo mengine itaonesha hali halisi ya homa hiyo ilivyo sasa nchini. Hayo yalibainishwa na MgangaMkuu wa Serikali, Profesa Muhammad Kambi alipozungumza na gazeti hili jana. HabariLeo liliwasiliana na Profesa Kambi ili kujua hali ya ugonjwa huo kutokana na ongezeko la mvua katika mikoa ya ukanda wa Pwani, ukiwamo Mkoa wa Dar es Salaam ambao ni miongoni mwa mikoa iliyoathiriwa na homa hiyo.Akijibu kwa ufupi, alisema taarifa kamili ya serikali kuhusu suala hilo itatolewa leo. Katika taarifa yake ya wiki iliyopita, Profesa Kambi alisema kumekuwa na ongezeko la wagonjwa wa homa hiyo ambapo kati ya wagonjwa 1,237 waliothibitishwa kuwa na virusi vya homa ya dengue, wagonjwa 1,150 walipatikana Dar es Salaam, 86 Tanga na mmoja Singida.Kutokana na gharama kubwa za kupima homa hiyo katika hospitali za umma na binafsi, Mfuko wa Taifa wa Bima ya Afya (NHIF), ulitoa taarifa wiki iliyopita kuhusu kuweka utaratibu utakaowasaidia wanachama wake kupata kipimo na matibabu ya homa hiyo.Hali ilivyo ni kwamba, hakuna gharama maalumu ya kupima homa hiyo katika hospitali ambako wagonjwa hufika kwa matibabu. Baadhi ya wagonjwa na watu waliopima homa hiyo, walilieleza gazeti hili kuwa gharama za kipimo zinatofautiana kati ya hospitali na hospitali kwa kuwa zingine zinapima kwa Sh 35,000 na zingine hadi Sh 60,000.Katika taarifa hiyo, Idara ya Uhusiano ya NHIF ilisema kwa kuwa homa ya dengue ni moja ya magonjwa ya mlipuko kama ilivyo kipindupindu na ebola, serikali imeweka utaratibu maalumu wa wananchi kupata huduma ya kipimo na matibabu ya homa hiyo katika mikoa ya Dar es Salaam, Singida na Tanga.Kwa mujibu wa taarifa hiyo, wananchi na wanachama wa NHIF wenye dalili za homa hiyo, watapata huduma bila malipo katika vituo vya umma vilivyoainishwa pamoja na hospitali za rufaa za mikoa. Hospitali zilizoainishwa ni Amana, Temeke, Mwananyamala na Mnazi Mmoja zote za Dar es Salaam pamoja na Hospitali ya Bombo mkoani Tanga na Hospitali ya Mkoa Singida.