 KOCHA wa timu ya Azam FC, Mholanzi Hans van Pluijm (pichani), amesema kuwa wachezaji wake walitengeneza nafasi nyingi za kufunga, lakini walishindwa kuzitumia.Pluijm aliyasema hayo baada ya kumalizika kwa mchezo wa Kombe la Mapinduzi kati yake na timu ya Jamhuri, ambapo walilazimishwa sare ya kufungana bao 1-1. Alisema kuwa katika mchezo huo vijana wake, ambao ndio mabingwa wa Kombe la Mapinduzi, walijitahidi kucheza vizuri, licha ya kuuanza mchezo taratibu.Alifahamisha kwamba huu ni mchezo wao wa kwanza ambao walipaswa washinde ili kujiweka katika mazingira mazuri, lakini wamejikuta wakipangwa na kulazimishwa sare, na sasa wanajipanga kwa ajili ya mchezo ujao.  Hii ni mechi yetu ya kwanza pamoja na kwamba tulipaswa kushinda, lakini tumetoka na pointi moja tunajipanga kwa michezo iliyo mbele yetu , alisema kocha huyo. Hata hivyo, alisema kuwa pamoja na yote hayo lakini wachezaji wake walicheza kwa kupooza na kushindwa kuzitumia nafasi walizozipata.Azam ambao ndio mabingwa watetezi wa michuano hiyo kwa mara mbili mfululizo wanatarajiwa kushuka dimbani kesho kucheza na Yanga, mchezo ambao utapigwa kuanzia majira ya saa 2:15 usiku.Azam FC ndio walikuwa wa kwanza kupata bao katika mchezo huo uliokuwa na msisimko wa hali ya juu kwa kupata bao katika dakika ya 28, lililopachikwa na Tafadzwa Kutinyu, kwa mkwaju wa penalti baada ya Emmanuel Balele, kuunawa mpira wakati akiokoa shuti la mfungaji wa bao hilo. Jamhuri iliyocheza kwa nidhamu kubwa kwenye eneo la ulinzi hadi kufanikiwa kuwabana washambuliaji wa Azam FC, ilipata bao la kusawazisha katika dakika ya 66 lililofungwa na Abdul Ramadhan, na kutoka na pointi moja.