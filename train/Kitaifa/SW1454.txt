 KATIBU Mkuu wa Wizara ya Maliasili na Utalii, Profesa Adolf Mkenda amebainisha kuwa wizara yake imeingia mkataba na Kampuni ya Suma JKT kwa ajili ya ujenzi wa ofi si za wizara hiyo katika mji wa kiserikali Ihumwa nje kidogo ya Jiji la Dodoma.Mkanda aliyabainisha hao alipozungumza na waandishi wa habari jijini hapa wakati wa kutia saini mkataba huo. Alisema kwa mujibu wa mkataba ulioingiwa pande hizo mbili, Suma JKT wanatarajia kukamilisha ujenzi wa ofisi hiyo ndani ya mwezi mmoja ili wizara hiyo kuhamia rasmi katika ofisi hizo mpya. Tumeshaingia makubaliano na wenzetu wa Suma JKT ambao ndio watatujengea ofisi zetu, na mkataba unawataka kukamilisha kazi hiyo ndani ya mwezi mmoja ili sisi tuweze kuingia kwenye ofisi hizo mpya,  alisema.Profesa Mkenda alisema kuwa kutokana na kuwepo kwa agizo la Rais kutaka Dodoma kuwa makao makuu na wizara zote kuhamia jijini hapa wizara imeingia mkataba wa muda mfupi na SUMA JKT ili kukamilisha majengo ya ofisi.Aidha, alisema kuwa kwa kipindi ambacho watumishi wa serikali kupitia wizara hiyo ambao wamehamia Dodoma kwa sasa wanafanya kazi katika ofisi ambazo zipo barabara ya polisi na wengine wakiwa katika majengo ya Chuo Kikuu cha Dodoma (Udom). Pamoja na kuwa kwa sasa tunafanya kazi bila kuwa na majengo ya kutosha lakini kazi zinafanyika vizuri na kwa ushirikiano mzuri huku tukiwa tunasubiria kupata ofisi ya uhakika ambayo itajengwa na Suma JKT katika mji wa kiserikali Ihumwa jijini hapa.Aliongeza:  Ninaamini kuwa iwapo tutakaa katika jengo moja la ofisi na watumishi kufanya kazi kwa pamoja tutafanikiwa kufanya kazi kwa ushirikiano mzuri zaidi na wenye tija kwa manufaa ya taifa na jamii kwa ujumla. Aidha, Profesa Mkenda alisema kuwa mkataba huo wa muda mfupi ni ujenzi wa awamu ya kwanza ya ujenzi wa jengo la awali.  Mkataba huu wa muda mfupi imelenga kukamilisha awamu ya kwanza ya mradi wa ujenzi wa ofisi ambapo litajengwa jengo kwa ajili ya ofisi na baadaye awamu ya pili ya ujenzi jengo kubwa la ghorofa ambalo wakurugenzi wote na viongozi watahamia hapo.  Hivi karibuni serikali imetoa takribani Sh bilioni 1 kwa kila wizara ili kuhakikisha inajenga jengo la wizara katika mji wa serikali uliopo Ihumwa nje kidogo ya jiji la Dodoma.