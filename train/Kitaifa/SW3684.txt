 WAWAKILISHI wa Tanzania katika mashindano ya Ligi ya Mabingwa wa Afrika, Simba, leo wana kibarua kigumu wakati watakapokuwa ugenini jijini Alexandria, Misri kucheza na bingwa mara nane wa Afrika, Al Ahly.Simba wako Misri kwa takribani wiki moja wakijifua na kuzoea hali ya hewa ya baridi kwa ajili ya kukabiliana na vigogo hao wa soka wa Afrika, ambao pia wanajulikana kama klabu ya karne.Mchezo huo wa leo, ambao utapigwa kuanzia majira ya saa 4:00 za Afrika Mashariki kwenye Uwanja wa Borg El Arab uliopo Alexandria badala ya ule wa wa Jeshi wa Al Salam ulioko Misri wenye kuchukua watazamaji 75,000, ambao wanautumia kwa mechi za ligi.Al Ahly itachezea uwanja huo wa Alexandria, ambao unauwezo wa kuingiza watazamaji 10,000 tu kutokana na kukwepa vurugu za mashabiki jijini Cairo. Kocha wa Simba Mbelgiji, Patrick Aussems amesema kuwa licha ya hali ya baridi ya Alexandria, wachezaji wake wako vizuri na wanatarajia kuibuka na ushindi katika mchezo huo wa leo. Aussems alisema kuwa wachezaji wake wamekuwa wakipokea maelekezo vizuri na wamejaribu kupitia baadhi ya mikanda ya mechi za Al Ahly zile za ligi ya Misri za zile za kimataifa.Timu hiyo imekuwa ikifanya mazoezi usiku ili kuzoea hali hiyo ya hewa ya baridi, ambayo awali ilikuwa ikiwatatiza wachezaji wa Simba, ambao wamezoea joto la jijini Dar es Salaam. Wakati jijini la Alexandria lina nyuzi joto 20, Dar es Salaam ni 34 katika kipindi hiki, hivyo wachezaji wa Simba walikuwa wamezoea joto na kupata shida tangu walipofika Misri kutokana na hali hiyo ya baridi. MSIMAMO WA KUNDI Simba iko Kundi D pamoja na Al Ahly, AS Vita Club ya Jamhuri ya Kidemokrasia ya Congo (DR) na JS Suoura ya Algeria.Wawakilishi hao wa Misri ndio wanaoongoza kundi hilo, huku AS Vita wakiwa wa pili, Simba watatu na JS ni ya nne ikiwa na pointi moja baada ya kucheza mechi mbili. Simba wanaingia uwanjani wakiwa na kumbukumbu ya kupokea kichapo cha mabao 5-0 kutoka kwa AS Vita Club ugenini ikitaka kurejesha matumaini kwa wapenzi wake kwa kushinda au kutoka sare katika mchezo huo.Simba inacheza na timu bora kabisa Afrika, ikiwa ni klabu iliyotwaa mataji mengi barani Afrika na pia ikishika nafasi ya pili duniani, nyuma ya Real Madrid ya Hispania, ambayo imetwaa mataji nane ya Ligi ya Mabingwa wa Ulaya. Kwa sasa Al Ahly ina wachezaji wanne tu wa nje kutoka nchi za Algeria, Morocco, Tunisia na Angola, huku Simba ikiwa na wachezaji nane wakigeni.