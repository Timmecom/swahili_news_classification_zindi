 AWAMU ya pili ya ujenzi wa reli ya kisasa kwa kiwango cha kimataifa kwa kipande cha Morogoro - Makutupora, imeanza kwa kasi huku nguvu ikielekezwa katika sehemu korofi , hasa zenye athari za mara kwa mara nyakati za mvua katika baadhi ya maeneo ya mikoa ya Morogoro na Dodoma.Mkoani Morogoro, maeneo korofi yapo zaidi wilayani Kilosa katika Mto Mkondoa unaoathiri miundombinu, makazi na hata mashamba ya watu, wakati kwa upande wa Dodoma, athari za mara kwa mara katika eneo la Gulwe, wilayani Mpwapwa.Umbali kati ya maeneo hayo `sugu  mawili ni takribani kilometa 83. Akizungumza wakati wa ukaguzi wa awamu ya pili ya mradi huo jana, Meneja wa Mradi wa reli ya kisasa ya SGR kwa kipande cha Morogoro-Makutupora, Faustine Kataraia alisema kutokana na jiografia ya maeneo hayo, maeneo yenye milima yatachongwa, mengine kutengenezwa mahandaki ili kuruhusu reli kupita ndani ya milima kwa umbali wa takribani kilometa moja. Kama hapa Kilosa, athari za Mto Mkondoa zinafahamika na mara nyingi ziliharibu miundombinu ya reli kiasi cha kufanya nyakati za mvua safari ziahirishwe mara kwa mara.  Sasa, kwa mradi huu mpya na wa kimataifa wa reli ya kisasa ya SGR, athari za mafuriko zitabaki kuwa historia kwani reli zitapitishwa mbali na Mto Mkondoa ambao ni moja ya sehemu korofi sana, ni eneo kama la kilometa 83 kati ya Kilosa na Gulwe, wilayani Mpwapwa. Hivyo njia ya reli itahamia milimani na hii inamaanisha kwamba tutakuwa na madaraja makubwa, ya kawaida, makalavati, lakini pia tutakuwa na tunnels (mahandaki) kama nne. Hizi tunnels zitakazokuwepo zitakuwa na urefu wa jumla ya kilometa 2.7, lakini refu zaidi litakuwa na takribani meta zaidi ya 800 hadi 900, yaani karibu kilometa moja, hii itatobolewa chini ya mlima na kuibukia katika daraja la juu linalopita katika mto Mkondoa kwa umbali wa kilometa moja na kuingia tena katika mlima mwingine,  alisema.Mhandisi huyo mkongwe alisema tayari kazi za kuchoronga milima hiyo na usanifu mwingine zinaendelea. Kazi nyingine zinazoendelea katika mradi huo uliofikia asilimia 4.5 tangu ukabidhiwe kwa mkandarasi, kampuni ya Yapi Merkezi ya Uturuki Februari mwaka huu, ni pamoja na kusafisha eneo la ujenzi, kukata udongo usiohitajika na kujaza vifusi, uthamini wa maeneo yatakayopisha mradi na kadhalika.Aidha, mkandarasi ambaye pia anafanya kazi hiyo katika kipande cha Dar es Salaam- Morogoro kilichokamilika kwa zaidi ya asilimia 36, ikiwa ni pamoja na kutandaza mataruma na reli, anaendelea kuongeza vifaa vya kazi na wafanyakazi katika mradi wa awamu ya pili unaotarajiwa kukamilika ndani ya miezi 36 kuanzia Februari mwaka huu.Mitambo ya kusaga mawe kwa ajili ya kokoto imeshafungwa katika eneo la Kimambila, wilayani Mvomero na ina uwezo wa kuzalisha tani 300 za kokoto kwa saa. Dhamira ya mkandarasi ya kufanya kazi usiku na mchana ili zipatikane tani 6,000 kila siku.  Pia kwa sababu reli yetu itatumia umeme, unafanyika ujenzi wa njia maalumu ya umeme kwa ajili ya mradi.Upande wa Morogoro   Makutupora kutakuwa na vituo saba vya kupozea umeme utakaopozwa kutoka Kilovoti 220 hadi kilovoti 25,  alisema Kataraia. Kati ya Morogoro na Makutupora kunatarajiwa kuwa na stesheni za Mkata, Kilosa, Kidete, Igandu, Dodoma Mjini, Bahi na Makutupora. Awamu ya pili ya mradi itakuwa na jumla ya kilometa 336 za njia kuu na kilometa 86 za njia ya kupishania treni, jumla yote ni kilometa 422.Hizi zikiunganishwa na jumla kilometa 300 za awamu ya kwanza kati ya Dar es Salaam na Morogoro, awamu hizi mbili zitakuwa na jumla ya kilometa 722. Mradi huo uliogawanywa katika vipande vitano, hadi kukamilika unatarajiwa kuwa wa kilometa 1,219 kutoka Dar es Salaam hadi Mwanza. kipande cha kwanza ni kutoka Dar es Salaam hadi Morogoro kitakachogharimu Sh trilioni 2.7. Kipande kingine ni kutoka Morogoro hadi Makutupora chenye urefu wa kilometa 422 ambacho kitagharimu Sh trilioni 4.4, Makutupora hadi Tabora kilometa 376.5, Tabora hadi Isaka kilometa 162.5 na Isaka hadi Mwanza kilometa 311.25,  anafafanua Mkurugenzi Mkuu wa TRC, Masanja Kadogosa na kwamba awamu ya kwanza ya mradi huo wa reli kutoka Dar es Salaam hadi Makutupora unagharimu Sh trilioni 7.1.Akiweka jiwe la msingi la ujenzi wa mradi huo Aprili mwaka huu, Rais Magufuli alisema ili nchi yoyote iweze kujitegemea, ina wajibu wa kumiliki vitu muhimu kama reli, bandari, nishati, barabara, mawasiliano na vingine. Aliongeza kuwa, ujenzi wa reli ya kisasa utaongeza tija na ufanisi katika usafiri wa reli nchini kwani utarahisisha usafirishaji wa mizigo na abiria.Mathalani, safari kati ya Dar es Salaam na Mwanza inayotumia saa 36 kwa usafiri wa reli ya kawaida, sasa itapungua mara nne na kufikia saa 7 hadi 9 tu. Dar es Salaam na Morogoro safari yake itakuwa chini ya saa 1:30 wakati kwenda Dodoma hazitazidi saa 3. Kwa upande wa biashara, inatarajiwa kuimarisha biashara kati ya Tanzania na nchi jirani za Burundi, Jamhuri ya Kidemokrasia ya Kongo (DRC), Rwanda, Uganda, Zambia na kadhalika ambazo hazina bahari, hivyo kutegemea kusafirisha mizigo kupitia bandari ya Dar es Salaam.Treni za mizigo zinatarajiwa kubeba tani milioni 17 kwa mwaka. Hii, si tu itapunguza uharibifu wa barabara kutokana na malori ya mizigo, lakini itaongeza pia kasi ya biashara nchini na nchi za jirani pia. Reli ya kisasa ya Tanzania itakuwa na kasi ya kilometa 160 kwa saa, hivyo kuifanya kuwa ya aina yake kwa reli za masafa marefu barani Afrika.Ni ya mizigo na abiria na ina urefu wa kilomita zaidi ya 722 pamoja na njia za kupishania kutoka Dar es Salaam  Morogoro mpaka Dodoma ukitoa njia za kupishania ni zaidi ya kilomita 500 kutoka Dar es Salaam   Dodoma huku ikiwa ni ya mizigo na abiria . Katika nchi tisa zenye miradi ya SGR barani Afrika, Afrika Kusini, Morocco na Tunisia wamejenga reli ambazo ni fupi zenye urefu wa kilomita 80 mpaka 100 zina kasi kubwa ambayo ni kilomita 200 kwa saa zikiwa treni maalumu kwa abiria tu.