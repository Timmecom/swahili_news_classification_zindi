 WAZIRI wa Kilimo, Japhet Hasunga amewataka Watanzania kuwekeza kwenye lishe kwani kuna uzalishaji mkubwa wa chakula na hakuna sababu za kuwepo kwa udumavu na hata utapiamlo.Hasunga alisema hayo mjini hapa jana wakati akifungua warsha ya wadau wa kilimo hifadhi.Alisema Tanzania ni wazalishaji wa mazao ambayo yamekuwa yakiuzwa ndani na nje na kwamba nchi haitakiwi kuwa na wananchi wenye udumavu wa mwili au akili. Hatutakiwi kuwa na udumavu wa mwili, akili na utapiamlo. Kuna magonjwa mengi kwa sababu watu hawali vizuri. Ni lazima kuwekeza kwenye lishe badala ya kusubiri ugonjwa ili utibiwe kwa kuwa magonjwa mengi yanatokana na dawa tunazotumia,  alisema.Alisema jitihada kubwa zimefanyika katika kuongeza uzalishaji kwenye kilimo. Lazima tuunganishe mnyororo wa kuongeza thamani ya mazao tunayozalisha, ifike mahali udongo wetu tuupime. Tunataka kujua kila mkoa ardhi yake ikoje na virutubisho vipi vinakosekana hata kama ni mbolea iendane na udongo wa aina fulani,  alisema.Pia alisema juhudi zimefanyika za kuendeleza kilimo kwa kushirikiana na serikali kwa maendeleo ya wakulima na taifa kwa ujumla.Alisema katika mwelekeo wa kufikia uchumi wa viwanda kwa kukuza uzalishaji wenye tija, jitihada hizo zinaendana na Sera ya Kilimo ya Mwaka 2013 na programu ya kuendeleza sekta ya kilimo awamu ya pili.Sera na programu hizo zinahimiza usimamizi endelevu wa matumizi bora ya maji na ardhi, kuongeza tija na faida katika uzalishaji, biashara na kuongeza thamani ya mazao na kuiwezesha sekta katika uratibu, ufuatiliaji na tathimini.Aidha, alisema wakati mwingine jitihada za kuongeza uzalishaji zinakuwa na mafanikio madogo kutokana na kutotumia teknolojia sahihi zinazoendana na mahitaji ya wakati.Mwenyekiti wa Kamati ya Kudumu ya Bunge ya Kilimo, Mahamoud Mgimwa amesema asilimia 65 ya Watanzania wameajiriwa katika kilimo na mchango wa sekta hiyo, ni mkubwa hivyo, ni vyema wakulima wabadilike na kuingia kwenye kilimo hifadhi. Ili nchi iweze kuendelea lazima kuwekeza kwenye eneo hilo miaka ya nyuma serikali ilitenga asilimia moja ya bajeti yake kwenye eneo la utafiti lakini fedha nyingi zaidi zinatakiwa kuwekeza kwenye utafiti ili kilimo kiwe na tija, asilimia 75 ya mbegu hazitokani na utafiti. Pamoja na dhana ya kwenda kilimo hifadhi lazima serikali iongeze fedha kwenye utafiti,  alisema.Meneja wa Kilimo Hifadhi Tanzania, Hamis Dulla alisema wamekuwa wakihamasisha kilimo hifadhi ili kuwa na kilimo chenye tija.