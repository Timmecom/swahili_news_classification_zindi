 WAWAKILISHI wa Tanzania katika michuano ya Klabu Bingwa Afrika, Simba SC, wametegua mtego waliowekewa na wapinzani wa Al Ahly kuelekea mchezo wao wa Jumamosi.Kwa mujibu wa ratiba ya Shirikisho la Soka Afrika (Caf) inaonesha kuwa timu hizo zitakutana keshokutwa Jumamosi katika mchezo utakaopigwa katika dimba la Borg El Arab, Alexandria Misri, na kuchezeshwa na mwamuzi Maguette Ndiaye atakayesaidiwa na Djibril Camara pamoja na El Hadji Malick Samba.Juzi kwenye mitandao ya kijamii ya Al Ahly walituma picha iliyowaonesha mashabiki wa timu hiyo waliojazana nusu ya uwanja kuangalia mazoezi ya timu yao huku wakishangilia kwa nguvu kana kwamba ni siku ya mechi ikiwa ni njia mojawapo ya kuwatisha Simba. Jana alfajiri kikosi cha Simba kiliwasili mjini Alexandria kwa kikiwa kamili kwa mchezo huo huku kikiongezewa nguvu na nahodha wao John Bocco ambaye alikosekana katika mechi iliyopita dhidi ya AS Vita Club kutokana na kuwa majeruhi.Akizungumzia mchezo huo Ofisa Habari wa Simba, Haji Manara alisema kuwa licha ya kutambua kuwa wanakwenda kukutana na timu ngumu na yenye mafanikio barani, lakini hawawezi kutishwa na chochote nje ya uwanja. Alisema kuwa imekuwa ni kawaida kwa Waarabu hao kutuma video kama hizo lengo lao kubwa ni kuwatisha wapinzani na hasa wakijua wanakwenda kukutana na timu ngumu. Hakuna ubishi klabu ya Al Ahly ya Misri ndio klabu kubwa zaidi na yenye mafanikio makubwa Afrika, hiyo ni mikwala yao kabla ya kucheza mechi, huziweka kusudi vipande vya video kwenye kurasa zao za mitandaoa ya kijamii kuwatisha wapinzani wao,  alisema Manara. Manara aliongeza kuwa kwa kuwa wameshafahamu kuwa hiyo ni janja ya kuwatoa mchezoni mapema, hivyo wameshapanga mbinu za kuweza kuwazima wapinzani na kuweza kupata matokeo mazuri katika mchezo huo. Alisema kinachotakiwa kwa wachezaji kuwa watulivu na kucheza kwa kuwaheshimu Al Ahly huku wakijaribu kutibua kila aina ya mbinu zao uwanjani. Muhimu kwa wachezaji wetu kuwa watulivu uwanjani kutojali kelele zao kucheza kwa heshima kubwa na mbinu za kuwafanya wachezaji wao wapaniki.  Mashabiki wetu wa Tanzania wajue tunakwenda kukutana na wababe wa Afrika, kujiandaa kiakili lolote linaweza kutokea lakini tunaweza kabisa kuifanya Afrika isimame kwa muda kwa kupata matokeo ya kushangaza pia, tulishafanya hivyo kwa Zamalek kwanini tusifanye kwa Al Ahly,  alimalizia Manara. Simba iliitoa Zamalek iliyokuwa bingwa mtetezi wa Klabu Bingwa ya Afrika mwaka 1993 baada ya kuifunga kwao Misri na kuifungisha virago.