 JUMLA ya watoto 2,345 wenye umri chini ya miaka mitano wamepatiwa chanjo ya Surua Rubella katika Halmashauri ya Wilaya ya Singida kati ya Januari na Machi, mwaka huu.Mratibu wa chanjo katika halmashauri hiyo, Emmanuel Mawa alieleza kuwa idadi hiyo ya watoto waliochanjwa ni sawa na asilimia 89 ya malengo ya kuwapatia huduma hiyo watoto 2,648. Aidha, alieleza kuwa katika kipindi hicho halmashauri ililenga kufikia jumla ya watoto 2,648 kwenye chanjo ya Penta, lakini walifanikiwa kuwachanja watoto 2,571 ambayo ni sawa na asilimia 97.Alifafanua kuwa licha ya mafanikio hayo, bado kuna baadhi ya wazazi na walezi kutojitokeza kuwapeleka watoto wao kwenye chanjo za aina mbalimbali, hali inayosababisha malengo yanayowekwa na halmashauri kwenye utoaji wa huduma hiyo, kutofikiwa kwa asilimia 100.  Kwa mfano, chanjo ya Surua Rubella tumefikia asilimia 97.Mtu anaweza kudhani kuwa idadi ya asilimia tatu iliyosalia ni ndogo lakini kwa malengo tuliyojiwekea ya kufikia watoto 2,648 na kuchanja 2,345 tu, hapo ni kuzungumzia watoto zaidi ya 300 ambao hawakupata huduma hiyo,  alisema.Uchunguzi wa kina uliofanywa na mwandishi wa habari hizi kuhusu kutofikiwa malengo ya chanjo katika halmashari hiyo, umebaini kuwa moja ya sababu ni imani potofu juu ya chanjo zitolewazo na serikali; dhana ambayo imeenea maeneo mengi ya mkoa huo. Imebainika kuwa baadhi ya wazazi na walezi wanaamini kuwa chanjo kwa watoto huathiri mfumo wa uzazi kwa kundi hilo na kwamba mara baada ya kupatiwa huduma hiyo mtoto huwa tasa au mgumba kwa maisha yake yote.Uchunguzi huo unaonesha kuwa licha ya serikali kuhakikisha inatimiza wajibu wake katika kutoa huduma ya afya kwa watoto wote kwa mujibu wa Sera ya Afya ya mwaka 2007 na kutumia gharama kubwa ili kundi hilo lipate huduma hiyo bila malipo, baadhi ya wazazi hasa wa maeneo ya vijijini bado wanakwamisha juhudi hizo kutokana na imani potofu.Akizindua kampeni ya chanjo katika kituo cha afya Sokoine Manispaa ya Singida, Mkuu wa Wilaya ya Singida, Paskasi Muragili alikemea imani hizo potofu, akisema chanjo zinazotolewa zimefanyiwa utafiti wa kitaalamu na kuonekana kuwa hazina madhara yoyote kwa mtoto. Shirika la Afya Duniani (WHO) linakadiria kuwa watoto wachanga milioni 22 hawapati chanjo inayostahili, ambapo zaidi ya milioni 1.5 walio na umri chini ya miaka tano hufariki dunia kutokana na magonjwa yanayoweza kuzuiwa kupitia chanjo, huku wataalamu wakisema chanjo ina tiba ya kuaminika na kwamba inaweza kuzuia vifo kati ya milioni mbili na milioni tatu kila mwaka.