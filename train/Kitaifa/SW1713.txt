 WIZARA ya Kilimo, Maliasili, Mifugo na Uvuvi ya Zanzibar imesema njia pekee ya wakulima kupiga hatua kubwa ya uzalishaji wa mpunga ni kutumia kilimo cha umwagiliaji.Waziri wa Kilimo, Maliasili, Mifugo na Uvuvi, Rashid Ali Juma alisema kilimo cha umwagiliaji ndio mkombozi wa wakulima ambao kwa sasa wanaweza kulima muda wowote mwaka mzima. Alisema Serikali ya Mapinduzi ya Zanzibar kwa sasa inatekeleza mradi mkubwa wa umwagiliaji maji mashambani ambao ni fedha za mkopo kutoka Benki ya Exim ya Korea ya Kusini.  Serikali tayari inatekeleza mradi mkubwa wa umwagiliaji maji mashambani ambao unatekelezwa na wenzetu Benki ya Exim kutoka Korea ya Kusini ikiwa ni mkopo,   alisema. Juma alisema mradi huo wa umwagiliaji ulianza Desemba, 2018 ambapo kazi kubwa ni ujenzi wa mitaro ya kupitishia maji inayoenda mashambani pamoja na kujenga pia njia zake.Aidha, alizitaja kazi nyingine zitakazofanyika ni kuchimba visima vya uzalishaji wa maji 49 vitakavyotumika kusambaza maji mashambani na ujenzi wa mabwawa manne ya maji.   Hizo ndiyo kazi zitakazofanyika katika utekelezaji wa mradi wa umwagiliaji maji mashambani wenye lengo la kukuza uzalishaji wa mpunga kwa wakulima wetu,    alisema.Naibu Katibu Mkuu Wizara ya Kilimo, Maliasili, Mifugo na Uvuvi, Ahmada Kassim Haji alisema kama wakulima wa mpunga watajikita zaidi katika uzalishaji wa mpunga kwa umwagiliaji maji, yapo matumaini makubwa ya kujitosheleza kwa chakula. Alisema kilimo cha mpunga cha kutegemea mvua hakina uhakika kupata mavuno mazuri.   Serikali imejikita katika kuimarisha kilimo cha umwagiliaji maji mashambani ambacho matarajio ni kukomboa wanawake,   alisema.