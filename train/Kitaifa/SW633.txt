 WATU 64 wanashikiliwa na Jeshi la Polisi mkoani Dodoma kutokana na kuhusishwa na matukio mbalimbali ya uhalifu, ikiwa ni pamoja na kufanya biashara ya ukahaba katika maeneo ya Jiji.Akizungumza jijini hapa jana, Kamanda wa Polisi Mkoa wa Dodoma, Gilles Muroto alisema watuhumiwa hao wamekamatwa katika msako uliofanywa na jeshi hilo katika maeneo mbalimbali ya jiji. Tumeendesha masako huo unahusisha ukamataji wa mali za wizi, wapokea mali za wizi pamoja na wavunjaji wa nyumba za watu. Katika msako huu tumekamata watuhumiwa 64 kwa makosa mbalimbali,  alisema Kamanda Muroto na kuongeza kuwa katika msako huo, watu 11 kati ya 64 waliokamatwa kwa tuhuma za kufanya biasahara ya ukahaba kinyume cha sheria katika maeneo ya mjini kati. Kumekuwepo na ongezeko la kasi kwa wanaofanya ukahaba, hali hii inahatarisha hali ya usalama wa kiafya na kuifanya Dodoma kuwa na ongezeko la waathirika wa maambukizi ya Ukimwi. Watuhumiwa wote tuliowakamata watafikishwa mahakamani. Napenda kuwataarifa wananchi kuwa jeshi litaendelea na msako wa kuwakamata makahaba wote jijini Dodoma,  alieleza. Waziri Mkuu (Kassim) Majaliwa ndiye balozi wetu wa kupinga maambukizi mapya ya ukimwi hivyo hatuwezi kuendelea kuwavumilia watu wanaofanya biashara ya ukahaba katika jiji letu,  aliongeza. Aidha, alisema katika msako huo, Jeshi la Polisi pia limewakamata watuhumiwa sita na dawa ya kulevya aina ya bangi wakiwa na misokoto 420 na kilo tatu za majani ya bangi kinyume cha sheria.Aliwataja watuhumiwa hao kuwa ni Christopher Edward (25) mkazi wa Chang ombe, Hafidhu Mohamed (32) mkazi wa Ntyuka na Cosmas Ndalu mkazi wa Maili mbili. Wengine watatu; Asha Omary mkazi wa Chamwino, Tatu Shabani na Ashirafu Hassan wakazi wa Chang ombe wakiwa na pombe haramu ya gongo.Aliongeza kuwa jeshi hilo limemkamata Msafiri Stephano (32) mkazi wa Chamwino akiwa na dumu tano (sawa na lita 100) za mafuta aina ya dizeli yanayozaniwa kuwa ni mali ya wizi ikiwa ni kinyume cha sheria.Aidha, walikamatwa watuhumiwa saba kwa makosa ya kuvunja na kuiba wakiwa na mali za wizi ambazo ni runinga tisa, redio subwoofer moja, laptop moja aina ya Samsung mini, king amuzi cha StarTimes na pikipiki moja yenye namba MC 160 AND aina ya Sanya rangi nyekundu. Muroto aliwakumbusha wananchi wakati huu kuelekea Krismasi na Mwaka Mpya kila mtu achukue tahadhari kuhakikisha usalama katika maeneo yake.