 TANZANIA itakuwa mwenyeji wa mkutano wa kimataifa wa wadau wa korosho, ambao unatarajiwa kuhudhuriwa na washiriki zaidi ya 500 kutoka sehemu mbalimbali duniani.Akizungumza Dar es Salaam jana, Mkurugenzi wa Shirikisho la Korosho Afrika (ACA), Ernest Mintah alisema mkutano huo utafanyika Novemba 7 hadi 9, mwaka huu, kwenye Ukumbi wa Kimataifa wa Mikutano wa Julius Nyerere (JNICC) jijini Dar es Salaam, kaulimbiu ikiwa ni  Kuimarisha Mahusiano Kuendana na Mabadiliko ya Soko la Bidhaa za Korosho. Mkurugenzi huyo alisema katika siku mbili za kwanza za mkutano huo, wadau watajadili masuala mbalimbali yanayohusu korosho na fursa zilizopo kuhusiana na korosho na mchango wa Afrika katika sekta ya korosho. Alisema siku ya tatu wadau hao watatembelea vivutio mbalimbali vya utalii vilivyopo Tanzania bara na visiwani na pia kutembelea viwanda vinavyochakata korosho. Alisema kampuni 130 ni wanachama wa ACA na zinafanya shughuli mbalimbali ikiwemo kuuza pembejeo na bidhaa zinazozalishwa na korosho. Afrika kuna wakulima milioni 2.5 wanaolima korosho, ambao kwa ujumla wanazalisha asilimia 59 ya korosho yote inayozalishwa duniani, alisema Mintah. Alisema kuna zaidi ya tani milioni 1.8 za korosho ghafi kutoka Afrika lakini changamoto ni ubanguaji kwani asilimia tano tu ndizo zinazobanguliwa Afrika. Mkurugenzi huyo alisema endapo kiasi kikubwa cha korosho kitabanguliwa Afrika kitaingiza zaidi ya dola za Marekani milioni 100 zinazopotea kutokana na kutobanguliwa barani humo.Alisema lengo la shirikisho hilo ni kusimamia mtandao wa mawasiliano kwa wakulima ili kuwawezesha wakulima kupata taarifa sahihi na kwa wakati, na kuhakikisha sheria zinazotambuliwa kimataifa hasa kwenye ubora wa chakula zinazingatiwa. Lengo lingine ni kusimamia shughuli za ubanguaji wa korosho na pia kuzishauri serikali kuwa na sera nzuri ambazo zitasaidia kuimarisha mazingira ya biashara.Mwakilishi wa Waziri wa Kilimo, Steven Ngailo alisema Tanzania ilizalisha tani 313,000 za korosho mbichi katika msimu wa 2017/18 huku Ivory Coast ikiwa ni mzalisha wa pili wa korosho Afrika. Alisema pia zao la korosho lilizidi tumbaku kwa kuwa zao lililoingiza kwa wingi fedha za kigeni dola za Marekani milioni 575.6 mwaka 2018, zikiongezeka kutoka Dola za Marekani milioni 340 mwaka 2017.Alisema kufanyika kwa mkutano huo nchini ni fursa muhimu kwa wawekezaji na wafanyabiashara kuchangamkia fursa ili kujiingizia kipato na kukuza uchumi. Ngailo alisema mkutano huo unafanyika kwa ushirikiano baina ya ACA na serikali na kwamba hiyo itakuwa ni mara ya tatu kufanyika nchini. Mara ya kwanza mkutano huo ulifanyika mwaka 2008 wa pili mwaka 2012 na mwaka huu itakuwa ni mara ya tatu kufanyika ukiwa ni mkutano wa 13.