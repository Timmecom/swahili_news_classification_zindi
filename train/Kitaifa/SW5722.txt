 MKUU wa Wilaya ya Tunduru mkoani Ruvuma, Juma Homera amefi chua siri ya kuwepo kwa baadhi ya viongozi wa serikali wanaojishughulisha na biashara ya ununuzi haramu wa korosho na kuwaibia wakulima ili kujinufaisha wenyewe.Kutokana na hilo, amewataka watumishi wa serikali na viongozi walioaminiwa kwa kupewa dhamana na wananchi kusimamia mashirika na taasisi za serikali, kufanya kazi zao kwa kufuata maadili na weledi wa utumishi wa umma.Alitoa kauli hiyo jana wakati akizungumza na gazeti hili kuwapo kwa taarifa za kuwepo kwa baadhi ya viongozi wa serikali kutuhumiwa kufanya shughuli kinyume na agizo la Rais John Magufuli ambaye hivi karibuni alionya viongozi wa serikali kujihusisha na biashara haramu za zao hilo.Sambamba na watumishi wa serikali ambao hakutaka kutaja majina yao, pia aliwatuhumu baadhi ya viongozi waliopewa ridhaa na wananchi wakiwemo madiwani. Alisema wapo madiwani ambao wamekamatwa na Jeshi la Polisi kwa tuhuma za kuhujumu mpango wa serikali wa kununua korosho kupitia vyama vya msingi vya ushirika, kwa wao kununua kupitia mfumo usiokuwa rasmi maarufu kangomba.Homera aliwataja madiwani hao kuwa ni Sandari Kambango wa kata ya Nalasi Mashariki kupitia tiketi ya Chama cha Wananchi (CUF) na diwani wa Kata ya Mtina kupitia Chama Cha Mapinduzi (CCM) aliyetambulika kwa jina la Waziri Malapi.Aidha, Homera alimtaja kiongozi mwingine anayeshikiliwa kwa tuhuma hizo kuwa Meneja wa Shirika la Posta Wilaya ya Tunduru, Nora Ngonyani baada ya kubainika kupitishiwa fedha na wafanyabiashara ya kangomba katika akaunti yake.Alisema hadi sasa serikali inawashikilia wanunuzi 42 wa korosho za wakulima kupitia mfumo huo usio rasmi ambapo jumla ya tani 22,000 zimekamatwa na zinatarajiwa kutaifishwa na serikali pamoja na magari na pikipiki zilizokutwa zikifanya kazi ya kubeba korosho hizo kutoka kwa wakulima.Homera aliwataka wananchi kuwa wavumilivu wakati taratibu za kukamilisha uhakiki unaofanywa na wataalamu wa vyama vya msingi, maofisa ushirika na viongozi wa Vyama vya Msingi vya Ushirika (Amcos) na Chama Kikuu cha Wakulima (TAMCU) juu ya malipo yao.Alisema madai hayo yanafanyiwa kazi na kwamba wakulima wote watalipwa na hakuna hata mkulima atakayedhulumiwa haki yake. Aliwahamasisha wakulima kuendelea kufufua mashamba yao ili waweze kujihakikishia kipato zaidi katika misimu ijayo.