 Mahakama ya Hakimu Mkazi Kisutu, Dar es Salaam ameamuru msanii wa filamu, Wema Sepetu aende gereza la Segerea kwa siku saba wakati akisubiri uamuzi kuhusu dhamana yake.Wema amefika mahakamani hapo leo saa 7 mchana.Wema ameingia matatani baada ya kutofika mahakamani mara mbili hivyo mahakama ikatoa amri akamatwe.Hakimu Mkazi, Maira Kasonde amesema, masuala yalifikishwa mahakamani hapo yanahusu dhamana hivyo atatoa uamuzi."Kesi hii itakuja Juni 24, mwaka huu hivyo inabidi mshitakiwa ukae ndani hadi tarehe hiyo,"amesema Hakimu Kasonde.Akijitetea kwa nini asifutiwe dhamana, Wema amekiri kuwa ni kweli hakufika mahakamani Mei 11 na Juni 14, mwaka huu. Msanii huyo amedai kuwa, mara ya kwanza alisafiri kikazi kwenda mkoani Morogoro na kwamba alimpa taarifa wakili wake.Pia amedai kuwa, mara ya pili alifika mahakamani lakini alishindwa kuingia kwenye chumba cha mahakama kusikiliza kesi yake kwa sababu aliumwa ghafla tumbo la hedhi.Amedai anapofika tarehe ya hedhi mara nyingi tumbo humuuma hivyo alienda hospitali kwa ajili ya kuchomwa sindano ya diclopa hivyo ameiomba mahakama imsamehe kwa kutokuhudhuria mahakamani.Wakili wa Serikali, Glory Mwenda amedai mshitakiwa hana rekodi ya kutohudhuria mahakamani hivyo mahakama impe onyo.Pia amemtaka mshitakiwa endapo atapata udhuru awape taarifa wadhamini wake ili kuepuka usumbufu kwa mahakama.