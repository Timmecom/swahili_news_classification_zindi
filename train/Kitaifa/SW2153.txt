 OFISI ya Takwimu ya Taifa (NBS) imetakiwa kukemea na kuchukua hatua dhidi ya upotoshaji takwimu kwa umma unaofanywa na watu binafsi au taasisi mbalimbali kwa makusudi au kwa kutumiwa na taasisi au watu wenye maslahi binafsi.Akifungua Maadhimisho ya Siku ya Takwimu Afrika yaliyofanyika jijini hapa jana, Naibu Waziri wa Fedha na Mipango, Dk Ashatu Kijaji alisema NBS inatakiwa kukemea na kuchua hatua dhidi ya wapotoshaji umma kwa makusudi au kwa kutumiwa na taasisi au watu wenye maslahi binafsi. Kifungu namba 24B (1) kinakataza mtu kutoa taarifa za kitakwimu zenye lengo la kupotosha umma pamoja na adhabu inayostahili kutolewa kwa yeyote atakayefanya hivyo. Mmepewa mamlaka haya kisheria, hivyo simamieni sheria kwa maslahi mapana ya taifa letu na si vinginevyo,  alisema Dk Kijaji. Pamoja na kutoa elimu kwa umma, pia NBS inatakiwa kukemea na kuchukua hatua dhidi ya wale wote wanaopotosha umma kwa makusudi au kwa kutumiwa na taasisi au watu wenye maslahi binafsi,  alisema.Alisema Sheria ya Takwimu ya Mwaka 2015 na kanuni zake, zimebainisha utaratibu wa kuandaa na kusambaza takwimu rasmi na bora, hivyo ni jukumu la NBS kutoa elimu kwa umma kuhusu athari na madhara ya kupotosha takwimu hizo. Dk Kijaji alisema NBS imepewa mamlaka hayo kisheria, hivyo wanatakiwa kusimamia sheria kwa maslahi mapana ya Taifa.Pia alisema NBS, inatakiwa kuziba ombwe la ukosefu wa kada ya takwimu katika muundo wa serikali na taasisi zake.  Kama taifa tunapaswa kujitathimini kuhusu ombwe la kada ya takwimu katika muundo wa serikali na taasisi zake.  Alisema kwa sasa hakuna idara wala ikama ya kada ya takwimu katika wizara, idara zinazojitegemea, wakala, mashirika na mamlaka za serikali za mitaa. Udhaifu mwingi wa kitakwimu mahali pa kazi unatokana na kada hii ya takwimu kupewa hadhi ndogo ikilinganishwa na umuhimu wake,  alisema. Dk Kijaji alisema watu wanajua kwamba, bila takwimu hakuna mipango, na bila mipango hakuna maendeleo, hivyo basi kama taifa, wanapaswa kuangalia kuhusu ombwe la kada hiyo ya takwimu.