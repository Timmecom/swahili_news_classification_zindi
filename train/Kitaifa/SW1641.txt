 NAIBU Waziri wa Ardhi, Nyumba na Maendeleo ya Makazi, Angeline Mabula ametengua uteuzi wa nafasi ya Ofi sa Ardhi Mteule wa Manispaa ya Kigoma Ujiji, Paul Misuzi na wakuu wa idara za ardhi wa Halmashauri ya Wilaya Kigoma na Halmashauri ya Manispaa Kigoma Ujiji.Hatua hiyo imekuja baada ya watendaji hao, kushindwa kutekeleza maagizo waliyopewa ikiwemo kushindwa kukusanya mapato ya serikali. Waziri huyo alichukua hatua hiyo katika kikao cha pamoja na watumishi wa idara ya ardhi wa Halmashauri ya Wilaya Kigoma na Manispaa ya Kigoma Ujiji, kilichofanyika mjini Kigoma.Alisema kuwa watendaji hao, licha ya kushindwa kutekeleza maagizo ya serikali yaliyotolewa kwao, pia wameshindwa kuthibitisha uwezo wao wa kusimamia majukumu yaliyopo chini yao. Misuzi ni Afisa ardhi Mteule pekee kwa mkoa Kigoma, ambaye kitaaluma na kiutumishi, kwa mujibu wa taratibu za serikali, alikuwa na uwezo wa kusaini nyaraka kwa ajili ya mchakato wa utoaji wa hati za umiliki wa viwanja na majengo akiwa ameletwa mkoa Kigoma kwa mchakato maalum baada ya mkoa huo kutokuwa na Afisa Ardhi Mteule kwa muda mrefu.Pamoja na sifa hiyo na nafasi nyeti ya mtumishi huyo, naibu waziri huyo alisema kuwa Misuzi alishindwa kutekeleza mpango wa utoaji hati kwa waombaji, waliokuwa wakitaka kupatiwa hatimiliki za viwanja na majengo, licha ya kuwepo kwa maombi mengi kutoka kwa wananchi. Wengine waliotenguliwa katika sakata hilo ni Mkuu wa Idara ya Ardhi katika Manispaa ya Kigoma Ujiji, Brown Nziku na Mkuu wa Idara ya Ardhi katika Halmashauri ya Wilaya Kigoma, Emanuel Maghembe.Viongozi hao wanadaiwa kwa miaka miwili tangu mwaka 2017, Naibu Waziri alipotoa maagizo, wameshindwa kufanyia kazi maagizo yaliyotolewa na kuandika taarifa zenye visingizio lukuki, ambavyo vinathibitisha kuwa uwezo wao wa kiutendaji ni wa chini. Jambo moja kubwa ambalo lilimuudhi naibu waziri huyo ni kitendo cha watendaji hao waandamizi wa idara ya ardhi, kushindwa kusimamia makusanyo ya fedha za serikali kupitia kodi za ardhi wakati suala hilo liko kwenye uwezo wao.Kwa mwaka wa fedha 2018/2019, walipanga kukusanya Sh bilioni 1.1, lakini kilichokusanywa ni Sh milioni 337. Naibu Waziri alisema kuwa watendaji hao, wameshindwa kutekeleza agizo la kuingiza kwenye mfumo wa malipo ya serikali ya ukusanyaji maduhuli viwanja vyote, ambavyo vimesharasimishwa kutokana na idadi ndogo ya viwanja ambavyo vimeingizwa kwenye mfumo huo, huku watendaji hao wakiwa hawajui takwimu za kiasi cha viwanja, ambavyo kiuhalisia vinapaswa kuingizwe kwenye mfumo huo.Kutokana na hali hiyo, naibu waziri alisema watendaji hao wamevuliwa hadhi na nyadhifa zao na watabaki kuwa watumishi na watendaji wa kawaida wa idara ya ardhi kwenye maeneo yao ; na nafasi zao zitatafutiwa watumishi wengine wa kuziongoza. Awali, Afisa Ardhi wa Manispaa ya Kigoma Ujiji, Brown Nziku akitoa taarifa kwa naibu waziri alisema kuwa hadi kufikia Desemba 2018, viwanja 15,529 vimeingizwa kwenye mfumo wa ukadiriaji wa kodi ya ardhi huku viwanja 43,000 vikiwa vimefanyiwa michoro na kupangwa.