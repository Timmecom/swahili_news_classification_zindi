 WAZIRI wa Ardhi, Nyumba na Maendeleo ya Makaz,i William Lukuvi amewasimamisha kazi watumishi watatu wa ardhi wa Halmashauri ya Jiji la Arusha kwa tuhuma ya kushirikiana na matapeli wa viwanja.Aidha, Lukuvi ameagiza maofisa hao waliosimamishwa kazi kutokanyaga katika eneo la ofisi za jiji mpaka hapo uchunguzi utakapofanyika na maamuzi dhidi ya tuhuma zao yatakapotolewa.Alitoa uamuzihuo baada ya kufanya ziara ya kushtukiza ofisi za jiji la Arusha jana kufuatia tuhuma nyingi za matapeli wa viwanja kushirikiana na baadhi ya maofisa wa ardhi wasio waaminifu kufanya utapeli kwa wamiliki halali wa viwanja.Maofisa ardhi waliosimamishwa kwa tuhuma hizo za kushirikiana na matapeli kudhulumu viwanja kwa wamiliki halali katika jiji la Arusha ni Elizabeth Mollel, Lassen Mjema na Zawadi Mtafikikolo.Waziri Lukuvi aliagiza maofisa ardhi wa jiji la Arusha kuhakikisha matapeli wote wa viwanja wanaoshirikiana na watumishi hao wasipatiwe huduma katika masuala ya ardhi kufuatia kujihusisha na mipango ya utapeli wa viwanja wakishirikiana na baadhi ya watumishi wa sekta ya ardhi Arusha.Baada ya Ofisa Ardhi Mteule wa Jiji la Arusha, Dicley Nyato kumweleza uwepo wa watumishi wawili Lassen na Zawadi na Elizabeth aliye likizo ya uzazi, watumishi hao walipotea ghafla ofisini bila taarifa baada ya kuelezwa wanahitajika kwa waziri na hata pale walipopigiwa simu za mkononi hazikupatikana.Lukuvi alisema watumishi hao wamekuwa na mawasiliano ya mara kwa mara na matapeli wa viwanja Arusha jambo linalotia shaka utendaji wao wa kazi na kubainisha kuwa maofisa hao wa ardhi wamedaiwa kuwa na tabia ya kufuatilia kesi zilizopo Mabaraza ya Ardhi kwa nia ya kusaidia matapeli.Lukuvi aliagiza kuanzia sasa hati zote za wito wa Mahakama nchini kusainiwa na Ofisa Ardhi Mteule au Msajili wa Hati au Kamishna Msaidizi wa Ardhi wa Kanda na Mwanasheria wa wizara ajulishwe.Alisema matapeli wa viwanja wamekuwa wakifungua kesi Mabaraza ya Ardhi dhidi ya wamiliki halali na wakati mwingine hawawafahamu hata wamiliki ili mradi kuwakatisha tamaa kesi inapochukua muda mrefu ikizingatiwa baadhi ya wamiliki hawana uwezo wa kuweka mawakili na kuwa na uwezekano mkubwa wa kupoteza haki zao.Alisema tabia hiyo haiwezi kuvumiliwa na mtandao wa matapeli wa viwanja Arusha ataukomesha kama alivyofanya Dar es Salaam ambalo huko nyuma ilikithiri kwa tabia hiyo kusaidia haki za watu wanyonge.Ofisa Ardhi Mteule wa Jiji la Arusha, Dicley Nyato alimweleza Waziri wanasumbuliwa na matapeli wa viwanja wanaowashitaki ili kujipatia viwanja kwa njia ya udanganyifu na kuviuza kwa wengine. Lukuvi alifanya ziara hiyo ofisi za jiji Arusha akitokea wilayani Babati mkoani Manyara.