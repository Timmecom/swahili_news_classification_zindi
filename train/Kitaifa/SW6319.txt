 MKURUGENZI Mkuu wa Mamlaka ya Maonesho ya Viwanda na Biashara (Tantrade), Edwin Rutageruka ameiomba Serikali kuwatumia vyema maofisa biashara wa halmashauri za wilaya, kwa kuwa wao ndio wabebaji wakuu wa ajenda ya Rais John Magufuli ya kuijenga Tanzania ya Viwanda.Aidha, amewaahidi wakazi wa mkoa huo wa Tabora kuwa atatumia fursa aliyonayo, kutangaza masoko ya bidhaa wanazozalisha ikiwemo mpunga, tumbaku, asali na alizeti ikiwa ni pamoja na kuwashauri kulima kisasa kulingana na mahitaji ya soko.Mkurugenzi huyo alisema hayo mjini Tabora jana wakati akizungumza kwenye jukwaa la biashara la mkoa wa Tabora, lilialoandaliwa na Kampuni ya Magazeti (TSN) kwa kushirikiana na mkoa wa Tabora, lenye lengo la kutangaza fursa za uwekezaji na biashara za mkoa huo. Alisema kwa sasa maofisa hao, hawatumiki ipasavyo katika maeneo yao ya wilaya zaidi ya kukusanya maduhuli katika mahoteli, masoko na maeneo mengine. Hawa ndio wanatakiwa kuibeba hasa ajenda ya Rais ya Uchumi wa Viwanda, naomba serikali iwatumie ipasavyo kwani wao ndio wanapaswa kutoa taarifa ya kinachozalishwa kwenye wilaya zao kwa ajili ya kutafutiwa masoko,  alisema.Alisema maofisa hao wa biashara, ndio wanapaswa kuandaa taarifa zenye data juu ya fursa zilizopo kwenye maeneo yao na kuziwasilisha kwenye taasisi husika, ikiwemo Tantrade kwa ajili ya kutafuta masoko. Alisema kwa upande wa kazi za Tantrade, tayari imepata masoko katika nchi za Comoro ambao wanahitaji tani 3,000 za mchele, Malawi mahindi, Jamhuri ya Demokrasia ya Congo (DRC) mahindi na mchele, Sweden matunda yaliyokaushwa na China mbaazi. Pamoja na kujulikana kama waandaaji wakuu wa maonesho ya biashara nchini, lakini kazi yetu nyingine ni kutafuta masoko na kuwashauri wajasiriamali na wakulima juu ya nini cha kuzalisha kulingana na mahitaji ya soko...sasa hivi tumeanza kuwaelimisha wakulima kulima mbaazi nene zenye soko kubwa China.Tabora tumieni fursa hizi,  alisisitiza. Alisema kutokana na Tanzania kubarikiwa kuwa na rasilimali nyingi, zikiwemo zinazozalishwa na watanzania, wako kwenye mchakato wa kuanzisha maonesho ya biashara ya kisekta na wanatarajia kuanza na sekta ya mifugo. Tunakuja na mkakati huu tukilenga kuinua kila sekta, sekta ya mifugo nchini ni kubwa lakini haitumiki vizuri, nimesikitika kusikia yapo maeneo yana mifungo mingi, lakini ngozi zinatupwa.Tayari tunatoa mafunzo kule Mwanza ya matumizi ya ngozi kama vile kutengeneza mikanda, mikopo na kadhalika,  alieleza. Alisema pamoja na mifugo, Tantrade pia wanaendeleza mafunzo ya mazao kama alizeti. Sasa hapa Tabora tumebaini kuna maembe mengi, mahindi na mpunga mjiandae kupatiwa mafunzo ya kuzalisha zaidi mazao hayo kwa manufaa yenu na nchi,  alisema. Alisema tangu waanze maonesho na pia mafunzo, wamewafikia wajasiriamali 3,000 wakiwemo wengine ambao bado wako nje ya nchi, kama vile China na Kenya wakishiriki maonesho ya kimataifa.Aidha, alisema wako kwenye maandalizi ya mwisho ya maonesho ya viwanda, yaliyoanza rasmi mwaka jana na kushirikisha takribani kampuni zenye viwanda 300. Mwaka huu maonesho hayo yatafanyika Ruvuma kuanzia Desemba 5.