 WANAWAKE watatu na mwanamume mmoja wameuawa mkoani Shinyanga, kwa kukatwa na kitu chenye ncha kali sehemu mbalimbali za miili yao katika matukio tofauti, yanayohusu wivu wa mapenzi na kugombea mali.Kamanda wa Polisi wa Mkoa wa Shinyanga, Richard Abwao alisema katika tukio la kwanza mkazi wa kitongoji cha Mhida Kijiji cha Busagi Halmashauri ya Msalala wilayani Kahama, Zainabu Shija (28) ameuawa katika tukio linalohusishwa na wivu wa mapenzi.Abwalo alisema Zainabu aliuawa hivi karibuni na mtu aliyefahamika kwa jina moja la Emmanuel, akishirikiana na wenzake wawili kwa kumkata mapanga na kitu chenye ncha kali usoni na kichwani.  Chanzo cha tukio hili ni wivu wa kimapenzi baada ya marehemu kukataa kurudi kwa mtuhumiwa ambaye alimfukuza kutokana na kutopata mtoto kwa muda mrefu, lakini alipoolewa na mwanamume mwingine alipata mtoto,  alisema Abwao.Kamanda huyo alisema katika tukio jingine, wanandoa wakazi wa Masengwa Halmashauri ya Wilaya ya Shinyanga, Nyamizi Mserengeti (40) na muwewe, Manyara Nderema (48) wameuawa kwa kukatwa na kitu chenye ncha kali shingoni baada ya kuvamiwa usiku wakiwa wamelala.Kamanda Abwao alisema chanzo cha mauaji hayo ni ugomvi wa kifamilia kuhusu mashamba yanayomilikiwa na Nderemo, ambayo aliyanunua kutoka kwenye familia yao. Kamanda huyo alisema watuhumiwa sita wamekamatwa kuhusu tukio hilo, wanne kati yao wilayani Nzega mkoani Tabora wakijaribu kutoroka.Katika tukio la tatu, Kamanda Abwao alisema Ester Samweli (35) mkazi wa Ndembezi Manispaa ya Shinyanga, ameuawa kwa kupigwa fimbo sehemu mbalimbali za mwili wake baada ya wananchi kujichukulia sheria mkononi.Alisema chanzo cha tukio hilo ni marehemu kutuhumiwa kuiba mafungu sita ya mboga aina ya chainizi na mahindi mabichi matatu katika soko la Kitangili. Mwili wa marehemu umehifadhiwa katika Hospitali ya Rufaa ya Mkoa wa Shinyanga. Kamanda Abwao alisema juhudi za kuwatafuta waliohusika na matukio hayo, zinaendelea na uchunguzi ukikamilika, watafikishwa mahakamani kujibu tuhuma zinazowakabili.