 OFISA Msaidizi wa Kodi wa Mamlaka ya Mapato Tanzania (TRA) Kituo cha Gerezani Kariakoo, Dar es Salaam, Charles Kapongo amefi kishwa katika Mahakama ya Wilaya ya Ilala akikabiliwa na mashitaka ya kupokea rushwa ya Sh milioni 10.Kapongo alifikishwa mahakamani hapo jana na Taasisi ya Kuzuia na Kupambana na Rushwa (Takukuru), na kusomewa mashitaka katika kesi namba 68 ya 2019 mbele ya Hakimu Mkazi, Flora Haule.Akisoma mashitaka hayo, Wakili wa Takukuru, Dismas Muganyizi alidai mshitakiwa alitenda kosa hilo Januari 25, mwaka huu maeneo ya ofisi za TRA zilizopo Gerezani Kariakoo wilayani Ilala. Alidai kuwa Kapongo akiwa mwajiriwa wa TRA, alipokea rushwa ya Dola za Marekani 4,200 sawa na Sh milioni 10 kutoka kwa Naibu Magala ambaye ni mwajiriwa wa Kampuni ya Ushauri ya Hakha Business Accounting.Alidai kuwa fedha hiyo ni kwa ajili ya kushawishi kupunguza makadirio ya kodi ya Kampuni ya Laox Ltd kutoka Sh 45,571,664 kwenda Sh milioni nane, kitendo ambacho ni kinyume cha maadili yake ya kazi. Mshitakiwa alikana mashitaka na upande wa mashitaka ulidai upelelezi wa shauri hilo haujakamilika. Hakimu Haule alisema dhamana kwa mshitakiwa ipo wazi, hivyo atatakiwa kuwa na wadhamini wawili, mmoja atoke katika sekta yoyote inayotambulika ambao kwa pamoja wanatakiwa kusaini bondi ya Sh milioni tano. Mshitakiwa huyo alipata dhamana na kesi iliahirishwa hadi Februari 11, mwaka huu kwa ajili ya kutajwa.