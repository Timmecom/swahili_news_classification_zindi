 MVUA za masika zilizoanza kunyesha mfululizo kwa muda wa siku nne sasa zimesababisha maafa, huku nyumba 100 kujaa maji na kuwalazimisha wakazi wake kuhama.Uchunguzi uliofanywa na gazeti hili umegundua maeneo ya Mtumwa jeni, Ziwa maboga pamoja na kwa Nyerere na Sebleni yameathirika na kuwafanya wakazi wake kuhama.Aidha, maeneo hayo yamechangiwa zaidi na tatizo la kuziba kwa mitaro ya kupitisha maji ya mvua, kutokana na kazi za ujenzi zinazoendelea sasa. Katika baadhi ya barabara ambazo zilichimbwa kwa ajili ya kupitisha maji, hivi sasa hazipitiki ikiwemo barabara kuu ya kuelekea uwanja wa Amaan Mikunguni. Mkuu wa Wilaya ya Mjini Magharibi Unguja, Marine Joel Thomas aliwataka watu wanaoishi katika maeneo ya mabondeni kuhama ili kunusuru maisha yao.  Mvua za masika zinaendelea kunyesha ambapo wito wangu watu wanaoishi katika maeneo ya mabondeni na sehemu nyingine hatarishi kuhama ili kuepusha maafa zaidi, alisema. Aidha, Marine aliwataka wananchi kuacha kujaza taka katika mitaro pamoja na kuchimba mchanga kwani kufanya hivyo ni kuharibu mazingira.Ofisa wa kitengo cha maafa, Muhidin Ali Muhidin alisema wanafanya tathmini zaidi ili kujua athari zilizosababishwa na mvua kubwa zinazonesha nchini. Alisema moja ya sababu kubwa ni kushindwa kukamilika kwa kazi za ujenzi wa mitaro ya kupitishia maji, hivyo kusababisha maji kutuwama sehemu moja.  Baraza la Manispaa linatekeleza mradi mkubwa wa mitaro na michirizi ambapo tumegundua kushindwa kukamilika kwa mradi huo ni moja ya sababu ya kufurika maji katika baadhi ya maeneo,  alisema.Mkazi wa Sebleni Mkoa wa Mjini Magharibi Unguja, Ali Simai alisema amelazimika kuhama baada ya nyumba yake kujaa maji.   Nimelazimika kuihama nyumba yangu pamoja na majirani zangu kutokana na mvua kubwa zinazonyesha na zaidi kumechangiwa na kutokamilika kwa mtaro wa kupitisha maji ya mvua, alisema.