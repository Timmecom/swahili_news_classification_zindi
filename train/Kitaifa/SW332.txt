 WATU wanne wanaotuhumiwa kuhusika katika shambulio la kigaidi mjini hapa wamejisalimisha katika kituo cha polisi baada ya majina yao kuchapishwa.Watuhumiwa hao wa shambulio la hivi karibuni lililosababisha vifo vya watu wapatao 21, walijisalimisha katika kituo cha polisi mjini Isiolo ulio kaskazini mwa jiji la Nairobi huku jeshi la polisi likiwa limeimarisha operesheni za kiusalama nchi nzima.Watu hao ambao polisi ilichapisha majina na picha zao, ni sehemu ya watuhumiwa wanane wanaosakwa kuhusika kwenye shambulio hilo katika hoteli ya DusitD2, eneo la River Side.Wanaoshikiliwa ni Gaddafi Munene, Ali Kachora, Boru Bidu na Ramadhan Rasho ambao inaelezwa kuwa baadhi yao, waliwashawishi na wazazi kujisalimisha baada ya kuonekana kwenye orodha ya wanaosakwa na polisi.Mji wa Isiolo ambako watuhumiwa hao walijisalimisha ndiko kiongozi wa shambulio hilo la Januari 15, Ali Gichunge alipozaliwa na kukulia. Imethibitishwa kuwa katika mji huo ndipo mke wa Gichunge, Violet Omwoyo alifanyia mipango ya kutoroka baada ya shambulio.Katika taarifa yake baada ya tukio hilo la kigaidi, Rais Uhuru Kenyatta aliwataka Wakenya kuwa wamoja wakati uchunguzi wa tukio hilo ukiendelea kubaini wahusika wote wanaosadikiwa ni kundi la kigaidi la Al Shabaab.Alisema uchunguzi umeshaanza kubaini wote waliohusika kwa njia moja au nyingine kufadhili, kupanga na kutekeleza njama hizo za shambulio.Katika tukio hilo, washambuliaji walionekana kwenye kamera za CCTV wakiingia ndani ya jengo la hoteli wakiwa na silaha nzito. Sura zao zikiwa wazi, walianza kushambulia magari matatu yaliyokuwa kwenye maegesho.