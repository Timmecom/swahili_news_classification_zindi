 SERIKALI imeongeza Sh bilioni 100 hivyo kufikisha Sh bilioni 500, zitakazotumika kuwalipa wakulima wa korosho. Hayo yamebainishwa na Waziri Mkuu, Kassim Majaliwa alipojibu swali la Mbunge wa Liwale, Mohamed Kuchauka (CCM), aliyetaka kufahamu kauli ya serikali kuhusu malalamiko ya wakulima wa korosho.Katika swali lake, Kuchauka alihoji wakulima wengi hawajapata fedha zao, wakati korosho zimeshachukuliwa tayari, kuna baadhi ya wakulima wameanza kulipwa kidogo, lakini inashangaza wakulima wengi wanalipwa Sh 2,600 kwa kilo, kinyume cha maagizo ya Rais John Magufuli ya korosho kununuliwa Sh 3,300 kwa kilo. Sasa Mheshimiwa Waziri Mkuu, nini kauli ya serikali kulingana na sarakasi inayoendelea sasa hivi kwenye zao hili la korosho, kwa sababu msimu unakwenda kwisha, lakini bado wakulima malalamiko ni mkaubwa sana. Nini kauli ya serikali?  alihoji Kuchauka. Akijibu swali hilo, Majaliwa alisema mpaka juzi wameongeza Sh bilioni 100, jambo ambalo linafikisha Sh bilioni 500, ambazo mpaka sasa serikali imezitoa kwa ajili ya kuwalipa wakulima wa korosho. Tunachosema si kwamba zao la korosho lilikosa soko, bali lilikosa bei nzuri, soko, wanunuzi wako, lakini walikuwa wakinunua kwa bei ya chini sana kuliko hata ile bei kwenye soko la dunia na ilikuwa haimletei faida mkulima.  Kwa nia nzuri, Mheshimiwa Rais akaamua korosho hizi tununue kwa shilingi 3,300 bila makato yoyote yale. Bodi ya Mazao Mchanganyiko yenye dhamana kisheria ya kununua mazao na kutafuta masoko popote pale hasa kwa mazao ambayo yanaonekana kususua ilianza kazi yake ya kutafuta fedha na ilifanya tathimini kujua gharama zake. Mpaka jana (juzi) tumeongeza bilioni 500 kulipa na mahitaji yetu sisi ni Sh bilioni 700. Kwa hiyo wakishamaliza tunaongeza na kuhakikisha tunamaliza. Niliingilia kati na kuwapata tarehe ya mwisho ya kulipa wakulima iwe ni tarehe 15 na nina hakika kufikia tarehe hiyo kulipa madai yote,  alisema Waziri Mkuu. Aidha, alisema wananchi wote wenye korosho zaidi ya kilo 1,500, watahakikisha kujua kama wana mashamba, hata kama muda uliopangwa na kusisitiza hakuna mkulima aliyekuwepo kwenye orodha ataachwa bila kuhakikiwa.