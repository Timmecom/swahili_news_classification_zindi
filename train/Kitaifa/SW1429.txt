 WAZIRI wa Ulinzi na Jeshi la Kujenga Taifa, Dk Hussein Mwinyi ameahidi serikali itakiboresha Chuo cha Ukamanda na Unadhimu (CSC) kilichopo Duluti mkoani Arusha kwa lengo la kuwa na jeshi la kisasa na kuvutia zaidi maofisa waandamizi kutoka nje ya nchi.Akizungumza baada ya kuwatunuku maofisa 60 wa ngazi za juu wa majeshi kutoka Tanzania, Kenya, Burundi, Rwanda, Uganda, Zambia na Zimbabwe vyeti kwenye mahafali ya 33 chuoni hapo jana, Dk Mwinyi alisema sera ya Tanzania sasa ni kuwa na jeshi dogo lakini lenye kutumia teknolojia ya kisasa.Alisema amefurahishwa hadi sasa jinsi chuo kilivyoboreshwa, kikitoa mafunzo yanayokidhi vigezo kwa maofisa wa ngazi za juu kuanzia cheo cha meja hadi luteni jenerali kwa nchi za Jumuiya ya Maendeleo Kusini mwa Afrika (SADC) na nchi nyingine rafiki.Aliongeza wataendelea kuboresha miundombinu ya chuo hicho chenye uwezo wa kuchukua wanafunzi 65 kwa mpigo, akisema ana uhakika ndani ya muda mfupi ujao maboresho makubwa yatakuwa yamefanyika chuoni hapo.