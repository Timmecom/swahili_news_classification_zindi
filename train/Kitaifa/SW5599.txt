 WAKALA wa Majengo Tanzania (TBA), umetoa notisi ya siku 14 kwa watumishi wa umma nchi nzima waliopanga nyumba za serikali, kuhakikisha wanalipa madeni yao vinginevyo wataondolewa kwenye nyumba hizo na kuchukuliwa hatua za kisheria.Notisi hiyo inaishia Julai 5, mwaka huu.TBA imesema pia kuwa itawafikisha mahakamani walioondoka wakiwa na madeni na kwamba hadi sasa inadai watumishi wa umma malimbikizo ya Sh bilioni 10.Kaimu Mkurugenzi, Idara ya Miliki, kutoka TBA, Said Ndeme alisema hayo jana jijini Dar es Salaam wakati akizungumzia wapangaji wa sasa wenye madeni ya kodi ya pango na wa zamani waliondoka kwenye nyumba wakiwa na madeni ya kodi ya pango.Aliongeza kuwa watakaoshindwa kulipa ndani ya huo muda watatangazwa magazetini kwa majina na mali zao kukamatwa kwa mujibu wa sheria.TBA iliwataka waliopoteza sifa za kuendelea kukaa katika nyumba hizo kuzikabidhi.Sifa hizo zimetajwa kuwa ni mpangaji kuhamia mkoa mwingine, kustaafu kwa mujibu wa sheria au kwa hiari, kufukuzwa kazi au kufa.