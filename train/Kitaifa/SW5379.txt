 WAKATI Ofi si ya Taifa ya Takwimu (NBS) ikifanya maandalizi ya Sensa na Makazi itakayofanyika mwaka 2022, imeshauriwa kutumia changamoto zilizojitokeza katika sensa ya 2012 kuiboresha ijayo.Akifungua Baraza la Wafanyakazi wa Ofisi ya Takwimu (NBS) jijini hapa jana, Naibu Waziri wa Fedha na Mipango, Dk Ashatu Kijaji alisema sensa ya mwaka 2012 ilikuwa na changamoto nyingi, hivyo watakwimu hao wanatakiwa kuzibadili changamoto hizo na kuwa fursa katika kuboresha sensa ya 2022.Dk Kijaji alisema ni wajibu wa NBS kuhakikisha kwamba wanazungumza na kila taasisi na makundi nchini ambayo yalichangia kutofanikisha vizuri sensa iliyopita ili kuifanya sensa ijayo, iwe bora zaidi na kupata takwimu sahihi na za wakati zinazotakiwa katika kupanga mipango ya maendeleo ya nchi.Alisema ulimwengu wa sasa unataka takwimu sahihi na za wakati, hivyo NBS wanatakiwa kutumia fursa ya kupanuka kwa wigo wa kupata takwimu kutoka asasi zisizo za serikali, za kiraia na watu binafsi.Alitaka pia NBS kuziba pengo la uchache wa takwimu katika kupata takwimu za kupima viashiria vya mipango katika SDGs na Mpango wa Pili wa Maendeleo wa miaka mitano (2016/17-2020/21).Aliwapongeza wafanyakazi wa NBS kwa ushirikiano mzuri, uwajibikaji na mawasiliano mzuri baina yao ambayo yamechangia ofisi hiyo kupata mafanikio makubwa katika ukukusanyaji wa takwimu za wadau. Mwenyekiti wa Baraza la Wafanyakazi wa (NBS), Dk Albina Chuwa alisema kazi kubwa iliyo mbele yao ni kufanya maandalizi ya sensa ya watu na makazi mwaka 2022, ambayo yanafanyika kwa kushirikiana na UNFPA ambapo wanakamilisha mwongozo wa namna sense hiyo itakavyofanyika.Dk Chuwa ambaye ni Mtakwimu Mkuu wa Serikali alisema sensa ya 2022 inayoandaliwa kwa ushirikiano na Shirika la Umoja wa Mataifa la Idadi ya Watu (UNFPA), kazi inayofanyika sasa ni kukamilisha mwongozo wa namna ya kufanyika sensa hiyo ya sita tangu Uhuru Desemba 9, 1961.Alisema sensa hiyo ni muhimu kutokana na taarifa za kitakwimu zitakazopatikana kutumika kutathimini na kufuatilia malengo ya Mpango wa Pili wa Maendeleo ya Taifa, Malengo ya Maendeleo Endelevu (SDGs) 2030 na Agenda ya Afrika ya mwaka 2063.