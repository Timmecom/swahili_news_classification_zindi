 VIONGOZI wa Chama Cha Mapinduzi (CCM) mkoani Mara wamempongeza Rais John Magufuli na Waziri wa Madini Doto Biteko kwa kuuagiza mgodi wa Acacia North Mara kuwalipa wananchi 800 fidia ya Sh bilioni 12 badala ya Sh bilioni 1.6 ya ardhi waliyoichukua.Wananchi hao ni wale waliofanyiwa tathimini maeneo yao yakiwemo waliyokuwa wakilima mazao ya chakula na biashara na kwa zaidi ya miaka minne bado hawajalipwa fidia.Mgodi huo unazungukwa na vijiji vya Nyamwaga, Genkuru, Matongo, Kewanja, Kerende na Nyakunguru na kwa zaidi ya miaka 20 umekuwa ukibadilisha majina yake.Wakizungumza mwishoni mwa wiki kwa nyakati tofauti baada ya kusikia agizo hilo kupitia vyombo vya habari, Mwenyekiti wa CCM Mkoa wa Mara, Samwel Kiboye (Namba tatu), alimpongeza Rais kwa hatua hiyo. Tunampongeza rais wetu kwa kusikia kilio cha wananchi zaidi ya 800 wa Wilaya ya Tarime waliofanyiwa tathimini za mali zao ikiwemo ardhi , mazao na nyumba zao kwa zaidi ya miaka mine bila kulipwa fidia huku wakishindwa kuendeleza mashamba yao na kuwakwamisha kimaisha,  alisema.Mwenyekiti wa CCM Wilaya ya Tarime Daud Ngicho alisema wananchi hao kwa kipindi chote walishindwa kuendeleza maeneo yao huku mgodi huo, ukidai kuwalipa kiasi kidogo cha fedha ambacho ni Sh bilioni 1.6.Alieleza kuwa kiasi hicho kidogo cha fedha kisingetosha kuwalipa fidia wananchi hao.Pia viongozi hao wa CCM walimpongeza Waziri wa Ardhi, Nyumba na Maendeleo ya Makazi William Lukuvi kwa agizo lake kwa wananchi wa vijiji 366 wa 366 vilivyo jirani na Hifadhi za taifa kuendelea kuishi bila kubughudhiwa.