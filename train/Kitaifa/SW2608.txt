 JOZI milioni 40 za viatu zimekuwa zikiingizwa kila mwaka nchini huku uzalishaji wa ndani ukiwa ni jozi milioni 1.3 kiwango ambacho kinatakiwa kuongezeka ili kudhibiti soko la nje.Hayo yalibainishwa na Kaimu Mkurugenzi Msaidizi wa Bidhaa za Mifugo, Usalama wa Chakula na Lishe kutoka Wizara ya Mifugo, Gabriel Bura akifunga mafunzo ya utengenezaji wa bidhaa za ngozi yaliyoandaliwa na Shirika la Kuhudumia Viwanda Vidogo (SIDO) Dodoma. Alisema vipande vya ngozi milioni tisa huzalishwa nchini kwa mwaka, zikiwa ni ngozi za kutosha lakini tatizo ni ukosefu wa soko. Ni jambo la kufurahisha kuona wazalishaji wadogo wanaweza kuzalisha bidhaa za ngozi na mnyororo wa thamani unaongezeka,  alisema.Alisema jozi milioni 40 za viatu zimekuwa zikiingizwa kila mwaka nchini ukilinganisha na jozi milioni 1.3 zinazozalishwa na wazalishaji wakubwa na wadogo wa bidhaa za ngozi nchini. Bura alisema kiwango cha uzalishaji wa bidhaa za ngozi ni kidogo na kuwataka wazalishaji kuungana kuzalisha bidhaa nyingi za ngozi vikiwemo viatu vyenye ubora kuliteka soko.Alisema serikali imekuwa ikifanya jitihada mbalimbali ikiwemo asilimia 35 ya kodi kuongezwa kwenye bidhaa za mtumba na kuondoa kodi kwenye bidhaa za kusindikia. Alisema kuna changamoto ya ubora wa bidhaa zinazozalishwa na wengi kufanya kazi bila kuwa na hakimiliki. Aliwataka Watanzania kuwa na utamaduni kununua bidhaa za ndani.Alisema wizara imeanzisha dawati sekta binafsi kuunganisha wazalishaji na benki ya kilimo. Katibu Tawala Msaidizi (Uchumi) mkoa wa Dodoma, Aziza Mumba akifunga mafunzo hayo alisema, Sido inaunga mkono juhudi za serikali kutekeleza sera ya Tanzania ya viwanda. Alisema bidhaa nyingi za ngozi ambazo zinatengenezwa zimekuwa na ubora.Aliwataka wahitimu hao kutumia mafunzo waliyopata kwa kuanzisha viwanda vidogo na kuboresha kazi zao kukabiliana na soko la ndani na nje ya nchi. Mumba aliwataka kuwa mabalozi kuelimisha Watanzania wengine na wajiunge kwenye vikundi ili wapate fursa ya kukopesheka. Jiji la Dodoma limetoa zaidi ya Sh bilioni mbili ili kuwakopesha wajasiriamali mbalimbali huko.Meneja Miradi wa Sido Mkoa wa Dodoma, Stephano Ndunguru alisema shirika hilo linahakikisha watu wengi zaidi wanapata mafunzo. Alisema mafunzo hayo ya wiki sita yalianza Juni 17, mwaka huu na kuhitimishwa Julai 24.Alisema wazo la kuzalisha bidhaa za ngozi lilitolewa kupitia programu ya Mkukuta 2005, wizara ya viwanda na biashara iliangalia jinsi linaweza kufanya kazi na jitihada kujenga chuo ziliendelea na chuo kufunguliwa mwaka 2011 walianza kutoa mafunzo kwa vijana wote.Alisema mwaka 2018/2019 wametoa mafunzo kwa vijana 124 kupitia kozi nne na wengine wako mitaani, walijiajiri na wanazalisha bidhaa. Alisema bidhaa za ngozi zinazozalishwa Dodoma zinaendelea kuongezeka siku hadi siku.