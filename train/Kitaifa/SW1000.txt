 WATANZANIA wamekumbushwa kusherehekea sikukuu ya Krismasi kwa kuenzi amani, umoja na kulinda tamaduni za nchi ili kupambana na changamoto mbalimbali zinazojitokeza, ikiwemo vitendo vya ushoga na matumizi ya dawa za kulevya.Akizungumza wakati wa kutoa heri ya sikukuu hiyo ya Kuzaliwa Yesu Kristo, Kiongozi wa Waislamu wa madhehebu ya Shia Ithnasheriya, Shehe Hemed Jalala alisema kuzaliwa kwa Yesu kunalenga kuhubiri na kutangaza amani ulimwenguni. Shehe Jalala alisema licha ya Wayahudi kutilia shaka kuzaliwa kwa Yesu, lakini pindi alipozaliwa alitangaza amani kwake na duniani kote akitaka kila mtu kuishi kwa upendo, amani na umoja. Jamii yenye amani mara nyingi hupambana na vitendo vya uvunjifu wa amani, kulinda mila na desturi kwa kupinga vitendo vya ushoga, matumizi ya dawa za kulevya na rushwa. Pia upendo utatawala miongoni mwa majirani, familia na kutokuwa na ukabila,  alisema Shehe Jalala. Pia alisema nchi inayoondoa ujinga, kupambana na maradhi na kuhimiza watu wake kufanya kazi kwa bidii, ina lengo la kudumisha amani hivyo huenda sambamba na ujumbe wa amani aliouacha Yesu.Shehe Jalala alisema amani inaenziwa katika nyanja mbalimbali kuanzia kwa mtu mmoja mmoja, kitaifa na kimataifa na kwamba eneo ambalo kuna uhuru wa kuabudu na mtu kujifanyia mambo yake mwenyewe ni ishara ya uwepo wa amani.  Katika Kitabu Kitakatifu cha Kurani, Mwenyezi Mungu amezungumzia kuzaliwa kwa Yesu na neno la kwanza Yesu (Isa bin Mariam) ni amani iwe kwangu siku niliyozaliwa, kufa na kufufuka nikiwa hai,  alisisitiza.Aliongeza kuwa mambo yote yanayosababisha uvunjifu wa amani yasipewe nafasi badala yake kuendelea kudumisha upendo na amani siku zote. Kwa upande wake, Mkurugenzi wa Taasisi ya Kikristo ya Outreach Ministries (TCOM), Mchungaji Banza Seleman alisema Yesu alizaliwa baada ya mwanadamu kumuasi Mwenyezi Mungu hivyo alikuja kuwakomboa kutoka dhambini.Alisema kuja kwa mkombozi huo ni upendo mkubwa wa Mungu kwa wanadamu na kwamba lengo ni kuihubiri amani na upendo ili watu waweze kushirikiana na kusaidiana.  Katika Biblia na Kurani, vitabu hivi vinaeleza kuwa Yesu ni mfalme wa amani hivyo tunastahili kulinda amani, kuishi kwa upendo na umoja. Yesu alizaliwa ili aweze kuhubiri amani kwa watu wote,  alisema Mchungaji Seleman.