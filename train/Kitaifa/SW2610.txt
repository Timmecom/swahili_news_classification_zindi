 RAIS John Magufuli na Rais Uhuru Kenyatta wa Kenya, wamewataka watumishi wa vituo vya mpakani, kufanya kazi zao kwa weledi na kujiepusha na rushwa.Walisema hayo walipozindua kituo cha forodha cha pamoja (OSBP) kilichopo Namanga mpakani mwa Tanzania na Kenya, huku wakibainisha kuwa hatua hiyo imelenga kuyainua kiuchumi mataifa hayo yote mawili.Katika sherehe hizo zilizohudhuriwa na viongozi mbalimbali, wakiwemo mawaziri, wakuu wa vyombo vya ulinzi na usalama, wabunge na viongozi wa Jumuiya ya Afrika Mashariki (EAC), marais hao walisema kuanzishwa kwa kituo hicho ni neema kwa wananchi pamoja na wafanyabiashara kwa ujumla.Rais John Magufuli amesema upo ushirikiano wa muda mrefu baina ya Tanzania na Kenya, lakini wafanyabiashara katika nchi hizo walikuwa wakikabiliwa na vikwazo mbalimbali vya kibiashara wanapofika eneo hilo, ambavyo kimsingi vilikuwa vikisababisha mipango yao ya kibiashara kukwama.Amesema licha ya kuwepo kwa shughuli nyingi za kibiashara kwa wananchi wa nchi hizo, wananchi wengi hususani wafanyabiashara walikuwa wakishindwa kufanya biashara zao kwa uhakika, kutokana na uwepo wa vikwazo vingi vya kibiashara vilivyokuwa vikiwasababisha usumbufu mbalimbali na kupoteza muda mwingi kwa ajili ya kushughulikia vikwazo hivyo."Kufunguliwa kwa kituo hiki kwa sasa tunaamini kunaenda kutatua changamoto za kibiashara kwa wananchi wa pande zote mbili, kilichobaki ni kwa wasimamizi wa kituo hiki kutimiza wajibu wao vizuri katika usimamizi ili kuondoa usumbufu waliokuwa wakiupata wananchi wetu," amesema Magufuli.Kituo hicho kilichowekwa miundombinu mbalimbali ikiwemo maabara ya kisasa kwa ajili ya uchunguzi wa pamoja wa bidhaa na mizigo, lengo lake kuu ni kusaidia kukuza uchumi wa nchi zote mbili kupitia biashara na hivyo kuinua maendeleo yake.Rais Magufuli amewataka watu waliopewa jukumu la kusimamia kituo hicho, kuhakikisha wanafanya kazi zao kwa weledi kwa kujiepusha na rushwa ili kutimiza malengo ya kibiashara.Amempongeza Rais Kenyatta na mawaziri wa pande zote mbili kwa ushirikiano waliouonesha kufanikisha jambo hilo.Rais alisema ni lazima sasa watumishi wa maeneo ya mpaka wa Namanga, kuacha urasimu kwa wananchi ili kuwezesha biashara kukua.Alisema kwa mujibu wa utafiti uliofanywa na Benki ya Dunia (WB), asilimia 75 ya urasimu huo wa mipaka na ule wa bandarini, husababisha Bara la Afrika kuwa masikini.Magufuli alisema Kenya ni miongoni mwa nchi kumi zilizowekeza miradi mingi nchini Tanzania, hivyo ni vyema sasa yawepo mazingira rafiki kwa ajili ya kuhakikisha biashara zinazofanywa zinawanufaisha wananchi na Jumuiya ya Afrika Mashariki.Alisema ni lazima wafanyabiashara wadogo, wawekewe mazingira rafiki ya kufanya biashara.Alisisitiza viongozi wote nchini, kuhakikisha wafanyabiashara wadogo wanakuwa na mazingira rafiki ya kufanya biashara ili zikue. Rais Magufuli alisema ujenzi wa kituo hicho cha huduma za pamoja kwa upande wa Tanzania, umewezesha makusanyo ya kodi kuongezeka tangu kilipoanza kutoka Sh bilioni tatu kwa mwezi hadi kufikia Sh bilioni 4.5 kwa mwezi. Kwamba kwa mwaka huu, kituo hicho kinatarajia kukusanya Sh bilioni 58.Rais Kenyatta amempongeza Rias Magufuli kwa jitihada anazozionesha katika uongozi wake.Amesema kuanzishwa kwa kituo hicho ni hatua kubwa kwao, kama viongozi wakuu wa nchi zote mbili.Alisisitiza kuwa jukumu lao ni kuhakikisha wananchi wanafanya shughuli zao bila usumbufu. Kama tunataka uchumi na maendeleo yakue, hatuna budi kuwabeba wafanyabiashara, wataweza kufikia malengo yao pale tutakapowasaidia kwa kuwaondolea vikwazo mbalimbali vya kibiashara wanavyokabiliana navyo,  amesema Kenyatta.Aliwataka wafanyabiashara kutumia kituo hicho kwa kufanya biashara halali; na siyo kupitisha bidhaa za magendo au dawa za kulevya, kama kweli wana nia ya kutaka kujiinua kiuchumi na kuleta maendeleo katika mataifa yao.Amesema malengo ya kuanzishwa kwa Jumuiya ya Afrika Mashariki, yatatimia pale ambapo viongozi wake watashirikiana kwa pamoja na kuinua biashara zao na kushindana na mataifa mengine na kuongeza kuwa bila kufanya hivyo nchi hizo zitaendelea kubaki kuwa masikini.Rais Kenyatta alisema Jumuiya ya Afrika Mashariki, yenye idadi ya watu zaidi ya milioni 200, itafanikiwa na kushindana kiibiashara na kiuchumi kimataifa, kama nchi wanachama zitaamua kuungana kwa kuondoa vikwazo mbalimbali vya kibiashara vilivyopo, jambo alilosema kuwa linawezekana kufanyika.Aliwataka watumishi waliopewa jukumu la kusimamia kituo hicho, kutambua kuwa wanafanya kazi hiyo kwa lengo la kuwasaidia wananchi na kusimamia haki na kuwasisitizia wajiepushe na rushwa.Uhuru alisema kuwa uzinduzi wa huduma hiyo katika eneo la mpaka, unaimarisha biashara kati ya Kenya na Tanzania na kusisitiza kuwa biashara kati ya nchi hizo mbili, zinaharibiwa na wafanyakazi waliopewa dhamana ya kusimamia kazi zao, kwa kutaka hongo na kuchelewesha wananchi kufanya shughuli za maendeleo.Alisema ni lazima sasa wafanyakazi hao, kuacha tabia hizo, badala yake waondokane na urasimu ili kusaidia wananchi kufanya biashara kati ya Tanzania na Kenya.Uhuru alisema wananchi wadogo ndio wanaobeba uchumi wa nchi, hivyo ni jukumu la waliopewa mamlaka walinde wafanyabiashara wadogo na si matajiri wakubwa. Wafanyabiashara wadogo ndio msingi wa maendeleo na ndio watakaoinua uchumi wa nchi, wasaidieni badala ya kuwaacha waanguke, ni lazima tuwajengee mazingira rafiki ya kufanya biashara,  alisema.Mkuu wa Mkoa wa Arusha, Mrisho Gambo alisema Rais Magufuli amekuwa akitoa maelekezo ya kuboresha uhusiano kati ya Tanzania na Kenya ili wananchi waweze kufanya biashara, ikiwemo kutoa elimu ya kuwajibika kufuata sheria za nchi bila kuathiri matakwa ya jumuiya.Gavana wa Kajiado nchini Kenya, Joseph ole Lengu alisema mpaka huo umeboresha uhusiano kati ya Tanzania na Kenya na wananchi wa jumuiya ya Afrika Mashariki.Alisema viongozi wa maeneo ya mipakani wanashirikiana kwenye vikao mbalimbali vya wananchi kwaajili ya kudumisha mshikamano na amani. Imeandikwa na Veronica Mheta (Arusha) na Oscar Job (Dar).