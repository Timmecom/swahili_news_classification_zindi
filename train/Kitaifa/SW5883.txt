 WANAFUNZI 149 wamelazimika kukatiza masomo yao mkoani Rukwa baada ya kupata ujauzito katika kipindi cha miezi minane.Mkuu wa Mkoa wa Rukwa, Joachim Wangabo amesema mjini Sumbawanga kuwa tatizo la mimba kwa wanafunzi wanaosoma elimu ya msingi na sekondari ni kubwa pia ni janga mkoani humo."Kuanzia Julai mwaka 2017 hadi Mei, 2018 idadi ya wanafunzi 149 wamepata ujauzito, kati ya hao wanafunzi wa elimu ya msingi ni 59 na wa elimu ya sekondari ni 98...hatua zilizochukuliwa ni pamoja na watendaji kata kufikisha kesi hizo Polisi na mahakamani kwa ajili ya hatua zaidi," alibainisha.Aliongeza kuwa matukio yote ya watoto hao waliopata ujauzito yapatao 121 yameripotiwa vituo vya Polisi kwa ajli ya hatua zaidi.Alibainisha kuwa ili kukabiliana na tatizo la mimba shuleni mikakati mbalimbali imechukuliwa na serikali za mkoa na wilaya, ikiwemo kutoa elimu kwa jamii pamoja na wanafunzi hususani wa kike juu ya hasara na madhara ya kupata ujauzito wakati bado ni wanafunzi ili waone umuhimu wa kuacha tabia hiyo.Baadhi ya wakazi wa mkoa wa Rukwa waliofanya mahojiano na gazeti hili waliitaka serikali mkoani humo kushirikiana na mahakama ili wahusika wanaojihusisha kwa kuwapatia ujauzito wanafunzi wachukuliwe adhabu kali kisheria.