 MAKAMU wa Kwanza wa Rais wa Bunge la Afrika (PAP), Steven Massele ametinga viwanja vya Bunge jana saa 4.30 asubuhi, kuingia kwenye ukumbi wa Bunge na baada ya muda alienda ukumbi wa Kamati ya Bunge ya Haki, Maadili na Madaraka kuhojiwa.Mbunge huyo alikuwa akienda kujibu tuhuma za utovu wa nidhamu na kugonganisha mihimili miwili ya serikali na Bunge. Wiki iliyopita Spika wa Bunge, Job Ndugai wiki alimtaka Mbunge huyo wa Shinyanga Mjini kupitia Chama Cha Mapinduzi kufika mbele ya kamati kujieleza kuhusu tuhuma hizo.Ndugai pia alisema kuwa alimwandikia Rais wa Bunge hilo, Rodger Nkodo Dang kutoka Cameroon akimjulisha uamuzi wa Bunge la Tanzania kusitisha uwakilishi wa Massele katika Bunge hilo hadi mazungumzo yatakapokamilika hapa nchini. Ndugai alisema Massele akiwa katika Bunge hilo la Afrika alikuwa akigonganisha mihimili miwili ya Bunge na Serikali kwa kupeleka taarifa za uongo kwa viongozi wa juu serikalini na hivyo kuleta vurugu katika mkutano huo. Massele alirudi nchini mwishoni mwa wiki baada ya mkutano wa Bunge la Afrika kumalizika.Akiendesha Kikao cha Bunge jana, Spika wa Bunge, Ndugai aliitaka Kamati ya Maadili kwenda kufanya kikao na kuzungumza na mbunge Masele. Massele alichaguliwa na wabunge wa Bunge la Jamhuri kuwakilisha katika Bunge la Afrika (PAP) Bunge la Afrika lilianza Machi 18, 2004 jijini Addis Ababa, Ethiopia na baadaye lilihamishiwa Midland Afrika Kusini ambapo tangu mwaka 2015 lipo chini ya urais wa Rodger Nkodo Dang kutoka Cameroon ambaye pia akiwakilisha nchi za Afrika ya Kati.Dang anasaidiwa na Massele kama makamu wa kwanza wa rais kutoka Tanzania ambaye pia anawakilisha Afrika Mashariki. Bunge hilo pia lina Makamu wa Pili wa Rais, Haidara Ciss  kutoka Mali ambaye anawakilisha ya Afrika Magharibi.Pia lina Makamu wa Tatu wa Rais, Bouras Djamel kutoka Algeria ambaye anawakilisha Afrika Kaskazini na Makamu wa Nne ni chifu Fortune Chirumbira kutoka Zimbabwe ambaye anawakilisha Afrika Kusini. Katika historia ya Bunge hilo tangu kuanzishwa, Rais wa kwanza alikuwa Getrude Mongella aliyeongoza kati ya mwaka 2004-08 kutoka Tanzania, Idriss Ndele Moussa (2009-2012) kutoka Chadi, Bethel Nnaemeka Amadi 2012-2015 kutoka Nigeria na tangu 2015 rais ni Dang.