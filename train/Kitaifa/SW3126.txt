 WATU watatu wanaosadikiwa kuwa ni majambazi ambao majina yao hayakuweza kutambulika mara moja, wameuawa na askari wa Jeshi la Polisi wilayani Muheza katika majibizano ya kurushiana risasi.Tukio hilo lililozua hofu lilitokea jana asubuhi katika mtaa wa Ngwaru Kanisani kata ya Kwemkabala, Muheza Mjini wakati majambazi hao wakiwa katika jaribio la kutaka kupora fedha kwa mfanyabiashara maarufu wa mjini Muheza, Jackon Mhufu.Kamanda wa Polisi wa Mkoa wa Tanga, Edward Bukombe alithibitisha kutokea kwa tukio hilo lililoteka hisia za wakazi wa mji wa Muheza kwa siku nzima jana. Majambazi hao walifika katika eneo hilo la tukio wakiwa katika gari aina ya Toyota X-Trail lenye namba za usajili T883DJW rangi nyeusi ambapo polisi waliokuwa wameweka mtego walianza kulirushia risasi gari hilo kwenye matairi na kulifanya kushindwa kutembea.Majambazi hao walikuwa katika jaribio la kuvamia nyumba ya mfanyabiashara maarufu huyo kwa lengo la kutaka kupora fedha. Kwa mujibu wa mashuhuda wa tukio hilo, majambazi hao walianza kurushiana risasi na askari polisi na baada ya kuzidiwa walianza kukimbia huku na kule ndipo wananchi wakatoa ushirikiano na kufanikisha mauaji hayo.  Hawa majambazi walikuwa wanarushiana risasi na polisi ndipo wakauawa...na wananchi walitoa ushirikiano kwa Polisi ambapo waliwadhibiti vilivyo,  alisema Haji Ally.Miili ya majambazi hao imehifadhiwa katika chumba cha kuhifadhia maiti katika Hospitali Teule ya Mtakatifu Augustine Muheza kwa ajili ya taratibu nyingine ikiwemo kuwatambua. Hii ni mara ya pili kwa majambazi hao kumvamia mfanyabiashara huyo kwa jaribio la kutaka kupora fedha lakini jeshi la polisi wilayani Muheza walifanikiwa kuwadhibiti.