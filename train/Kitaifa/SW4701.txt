 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu amesema ukatili aliofanyiwa binti kwa kuingizwa mwiko sehemu za siri na mtu aliyekuwa akimfanyia kazi za ndani, hauvumiliki na Serikali itachukua hatua ili kukomesha ukatili unaofanyika kwa wasichana wadogo. Nimemuona binti aliyefanyiwa ukatili, inaumiza kwa kweli. Lazima serikali ichukue hatua, hatuwezi kunyamaza katika suala la ukatili kwa watoto,  amesema Ummy.Binti huyo alifanyiwa ukatili na mtu aliyekuwa akifanya kazi za ndani nyumbani kwake jijini Dar es Salaam. Muuguzi wa Hospitali ya Taifa ya Muhimbili (MNH), Happy Mathew anatuhumiwa kufanya ukatili huo.Ummy amesema vitendo vya ukatili vimekithiri maeneo mengi na wengi wanaofanya hivyo ni ndugu wa karibu, lakini sasa ni wakati wa kuchukua hatua kwa wanaonyanyasa watoto.Alisema watu wote wanaotesa watoto lazima kuwe na rekodi zao kwani wengine wamekuwa wakifanya vitendo vya kujirudia rudia na hakuna hatua zinazochukuliwa dhidi yao. Sasa tutakuwa na utaratibu wa kuweka rekodi za ukatili unaofanywa na watumishi wa umma makosa yakiwa ya kujirudiarudia lazima tuone namna ya kuwashughulikia kwani ukatili kwa watoto umekuwa ni mkubwa sana,  alisema.Alisema wataanza kushughulikia suala la matibabu ya binti huyo kwani inaonesha sehemu nyingi za mwili wake zina matatizo ikiwemo kichwani ambapo ana majeraha mengi.Alisema hayo jana mjini hapa, huku mama wa binti huyo Rehema Richard akiomba serikali imsaidie ili binti huyo atibiwe kizazi kwani tangu alipoingizwa mwiko sehemu za siri mwaka 2017 hajapata hedhi. Sijui ule mwiko aliomuingiza umeleta madhara gani katika mwili wake naomba nisaidiwe mtoto wangu apate matibabu ya kizazi, alivunja ungo mwaka 2014 na alikuwa akipata hedhi kawaida, lakini baada ya kuingiziwa mwiko haoni kabisa hedhi na amekuwa akipata maumivu,  alisema Rehema.Mama huyo alisema binti huyo pia ana tatizo la macho kwani mtuhumiwa alikuwa akimuingiza vidole machoni na kusababisha baadhi ya mishipa ya macho kulegea.Alisema kutokana na tatizo la macho kuzidi juzi akisaidiwa na shemeji yake alimpeleka mtoto huyo Hospitali ya Misheni ya Mvumi ambako alifanyiwa uangalizi wa macho na kupatiwa miwani. Tulitumia Sh 40,000 kwa matibabu ya macho. Lakini tatizo kubwa ni kichwa kumuuma na hilo na kukosekana kwa hedhi kwa muda wote huu,  alisema mama wa binti huyo.Akizungumza katika Kijiji cha Manchali Wilaya ya Chamwino mkoani Dodoma hivi karibuni, binti huyo aliyemaliza darasa la saba katika Shule ya Msingi Manchali mwaka 2016, alisema alichukuliwa na ndugu yake, mtoto wa mama yake mkubwa, Happiness Mathew ambaye ni Muuguzi wa MNH ili akafanye kazi za ndani.Alidai katika maisha yake alikuwa akikutana na vipigo vya mara kwa mara kwani mwajiri wake huyo akimkuta mtoto analia alikuwa akimpiga.Aidha, alidai kuna siku mtoto alikuwa akicheza na akaanguka, aliporudi alimsema kwamba hamuangalii mtoto kwa vile hajui uchungu wa kuzaa na atamfanyia kitu ili asikie uchungu kama huo; ndipo alipompiga na kuchukua mwiko ambao aliuingiza sehemu za siri.Alisema ana majeraha zaidi ya 15 kichwani yaliyokuwa yakisababishwa na kupigwa na mwiko mara kwa mara na kusababisha vidonda vinavyosababisha kutoota nywele hali inayosababisha awe anashinda akiwa amevaa kofia au kilemba.