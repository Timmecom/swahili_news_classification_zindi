 MIUNDOMBINU, biashara, mafuta na gesi vimeendelea kuwa vipaumbele vya nchi za Jumuiya ya Afrika Mashariki (EAC), katika mijadala ya vikao vyote vilivyofanyika jijini Arusha hivi karibuni.Katika Mkutano wa 38 wa Baraza la Mawaziri la nchi za EAC, ajenda hizo zilitawala mkutano huo, hali iliyoonesha dhamira ya nchi za jumuiya hiyo katika suala la maendeleo. Kipaumbele kikubwa na kilichochukua nafasi kubwa katika mkutano huo ni miundombinu na ukuaji wa biashara ya viwanda miongoni mwa nchi wanachama. Mawaziri waliokutana ni kutoka katika nchi zote wanachama za Tanzania, Kenya, Rwanda, Uganda, Burundi na Sudan Kusini. Baadhi ya mambo yaliyojadiliwa ni miundombinu, masuala ya kisiasa, ushuru, masuala ya fedha na mambo ya utawala.Mjadala mkubwa ulionekana katika miundombinu, ambalo lilionekana kuwa suala nyeti kwa nchi zote wanachama. Katika Mkutano wa 20 wa Wakuu wa Nchi uliomalizika mwishoni mwa wiki, viongozi hao walihimiza juhudi na ushirikiano katika kukamilisha miradi mbalimbali ya miundombinu, nishati na usafirishaji, itakayoimarisha ushirikiano wa kibiashara baina ya nchi na nchi katika EAC. Suala la miundombinu lilichukua nafasi kubwa katika mkutano huo, likiwa kama ajenda kuu za kila nchi mwanachama kutokana na malengo ya nchi za Jumuiya ya Afrika Mashariki, ambayo ni kuunganisha kila nchi kwa miundombinu rafiki ili kurahisisha biashara baina ya nchi na nchi.Kuna takribani miradi ya maendeleo zaidi ya 200 katika Jumuiya ya Afrika Mashariki ambayo baadhi yao ipo katika hatua mbalimbali, mfano miradi ya barabara, reli ya kisasa (SGR) na usafiri wa anga na majini. Miradi hiyo ikikamilika itasaidia kwa kiasi kikubwa katika kurahisisha biashara baina ya nchi na nchi. Miradi mingine ambayo ipo katika bajeti za nchi za Junuiya ya Afrika Mashariki kwa ajili ya kuratibiwa na kuwekewa fedha ni miradi ya umeme, gesi asilia na mafuta na mradi wa bomba la mafuta kutoka Uganda hadi nchini Tanzania.