 KATIBU Mkuu Wizara ya Maji, Profesa Kitila Mkumbo amewaagiza watalaamu wa wizara hiyo, kuhakikisha wanatekeleza maagizo ya Rais John Magufuli ya kuzipitia upya sheria na kanuni za utunzaji wa vyanzo vya maji nchini, ili viwe endelevu na vidumu muda mrefu.Akizungumza mwishoni mwa wiki na wafanyakazi wa wizara hiyo jijini Dodoma, Profesa Mkumbo amesema watalaamu hao wana jukumu la kutafuta njia nzuri, zitakazoifanya rasilimali ya maji inakuwa endelevu na rafiki kwa ajili ya jamii inayoizunguka. Rasilimali hizo zinatakiwa zisiumize wananchi na wananchi wanatakiwa wasiumize rasilimali hizo ili ziwe endelevu na zidumu kwa muda mrefu,  alisema.Profesa Mkumbo amekabidhi tuzo na fedha zilizotolewa na wizara hiyo kwa mfanyakazi aliyesimamia maadili ya kazi kwa kulinda rasilimali za umma zisihujumiwe.Kutokana na umahiri huo, Wizara ya Maji ilimzawadia tuzo na Sh milioni mbili, mfanyakazi wake, Heriel Msangi kwa ufanyaji kazi ulitukuka wa kusimamia maadili ya kazi na kulinda rasilimali za umma zisihujumiwe.Msangi mfanyakazi wa wizara hiyo wilayani Tunduru, kutokana na uhodari huo, pia wafanyakazi mamia ya wizara hiyo walimteua kuwa ndiye mfanyakazi bora wa mwaka 2017/18 wa wizara hiyo. Mfanyakazi huyu alisimamia na kuokoa mali za wizara ambazo zilikuwa zipotee wakati wa ujenzi wa ofisi za Bonde la Ruvuma na Pwani ya Kusini wilayani Tunduru, mkoani Ruvuma,  amesema na kuongeza: Pia alisimamia rasilimali za wizara zisipoteee wakati wa ujenzi wa ofisi ya Jumuiya ya watumiaji maji Likonde katika wilaya ya Namtumbo, mkoani Ruvuma. Kutokana na uadilifu wake, Msangi alisaidia wizara hiyo pia kushinda katika shauri la madai dhidi ya mkandarasi M/S Saro Builders Co Ltd.