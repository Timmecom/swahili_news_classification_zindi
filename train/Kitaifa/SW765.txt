 KATIBU Mkuu Ofisi ya Waziri Mkuu (Waziri Mkuu na Bunge), Maimuna Tarishi amewaasa watumishi wa ofisi hiyo wanaotarajia kustaafu hivi karibuni, kuendelea kutekeleza majukumu yao kwa weledi hadi siku zao za kuhitimisha utumishi wao katika ofisi hiyo zitakapofika.Akizungumza katika hafla ya kuhitimisha mafunzo ya kujiandaa kustaafu yaliyoandaliwa kama sehemu ya maadhimisho ya Wiki ya Utumishi wa Umma yanayoendelea nchini kote, aliwaeleza umuhimu wa kuendelea kuwajibika kulingana na taratibu na kanuni zinazoongoza utendaji kazi wa kila siku. Hatutarajii kuona kati yenu hata mmoja wenu akianza kuchelewa kazini au kuanza kuzembea katika kutekeleza majukumu yake kwa kuwa anatarajia kustaafu mwaka huu,  alisisitiza, Maimuna.Akifafanua amesema kila mtumishi wa umma anayetarajia kustaafu anapaswa kuhakikisha kuwa anaendelea kuonesha mfano bora katika sehemu yake ya kazi kwa kutekeleza yale anayotakiwa kwa weledi na kwa wakati akizingatia maslahi ya nchi.Aliwaasa watumishi hao kutumia vizuri elimu waliyopatiwa kupitia mafunzo ya kuwaandaa kustaafu yaliyoandaliwa na ofisi hiyo ili hatimaye wanapostaafu waweze kuanzisha na kuendeleza shughuli za uzalishaji katika maeneo yao.Mkufunzi kutoka Chuo cha Utumishi wa Umma Magogoni, Ziada Sadick amesema kuwa chuo hicho kinapongeza ofisi ya Waziri Mkuu kwa kuandaa mafunzo hayo kwa watumishi wake wanaotarajia kustaafu hivi karibuni.Aliongeza kuwa mafunzo haya yanawapa uwezo watumishi hao katika kukabiliana na changamoto mbalimbali zinazoweza zikawakabili baada ya kustaafu.Katika mafunzo hayo watumishi wanaotarajia kustaafu waliweza kujifunza masuala mbalimbali ikiwemo namna ya kuanzisha miradi ya uzalishaji, mbinu za kukabiliana na msongo wa mawazo na mada nyingine mbalimbali. Mafunzo hayo yalishirikisha watumishi takribani ishirini wa kada mbalimbali.