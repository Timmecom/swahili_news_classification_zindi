 VIONGOZI walioteuliwa juzi na Rais John Magufuli wataapishwa leo saa nane Ikulu, Dar es Salaam.Aidha, Kampuni ya Bharti Airtel International itatoa Dola za Marekani milioni moja sawa na Sh bilioni 2.270 ili kuunga mkono juhudi za serikali katika utekelezaji wa shughuli za maendeleo.Hayo yapo katika taarifa iliyotolewa na Kurugenzi ya Mawasiliano ya Rais, Ikulu, kwa vyombo vya habari jana.Kwa upande wa viongozi watakaoapishwa ni Waziri wa Viwanda na Biashara, Innocent Bashungwa anayechukua nafasi ya Joseph Kakunda ambaye uteuzi wake ulitenguliwa, aliyekuwa Kamishna Mkuu wa Mamlaka ya Mapato Tanzania (TRA), Charles Kichere ambaye uteuzi wake ulitenguliwa lakini akateuliwa tena kuwa Katibu Tawala wa Mkoa wa Njombe.Kiongozi mwingine atakayeapishwa ni Dk Edwin Mhede aliyeteuliwa kuwa Kamishna Mkuu wa TRA.Kuhusu Kampuni ya Bharti Airtel International kuchangia katika utekelezaji wa miradi ya maendeleo, taarifa hiyo ya Ikulu ilisema Rais Magufuli atashuhudia kampuni hiyo leo ikitoa mchango wa Dola za Marekani milioni moja sawa na Sh bilioni 2 na milioni 270.Mchango huo ni katika kuunga mkono juhudi za Serikali katika maendeleo, na Sh bilioni 3 ambazo zinatokana na malipo ya Sh bilioni 1 kila mwezi kwa serikali ikiwa ni utekelezaji wa makubaliano yaliyofanywa kati ya Serikali na kampuni hiyo kuhusu umiliki wa hisa za Kampuni ya simu za mkononi ya Airtel Tanzania.