 JUKWAA la Wabunge wa Jumuiya ya Maendeleo Kusini mwa Afrika (SADC) limepongeza uongozi wa Rais John Magufuli katika kuiwezesha Tanzania kupiga hatua kubwa kimaendeleo.Akizungumza Mwenyekiti wa Jukwaa hilo la Wabunge wa SADC, Veronica Dlhovo Ikulu jana alimpongeza Rais John Magufuli kwa uongozi mzuri na hatua kubwa ambazo Tanzania inapiga katika maendeleo. Dlhovo alisema Jukwaa hilo lina kusudia kujenga mazingira ambayo yataweka Sheria na taratibu zitakazowezesha nchi wanachama kubadilishana uzoefu wa kupiga hatua zaidi za maendeleo.Katika mazungumzo hayo pia , Dlhovo ambaye pia ni Spika wa Bunge la Msumbiji aliwasilisha salamu za Rais wa Msumbiji Filipe Nyusi na salamu za maspika wa SADC pamoja na kueleza kuhusu ushiriki wa jukwaa hilo katika Mkutano wa 39 wa SADC utakaofanyika jijini Dar es Salaam. Aidha alisema Msumbiji na nchi nyingine za Afrika zinatambua mchango mkubwa wa Tanzania tangu wakati wa uongozi wa Baba wa Taifa, hayati Julius Nyerere katika ukombozi wa mataifa mengi ya Afrika na uanzishaji wa nchi za mstari wa mbele na SADC.Rais Magufuli alimshukuru Dlhovo kwa kufika Ikulu kumsalimia na kufikisha salamu za Rais Nyusi na wabunge wa SADC na alimhakikishia kuwa Tanzania itaendelea kushirikiana na nchi zote wanachama wa SADC ikiwemo Msumbiji ambayo ina uhusiano wa kihistoria na kidugu na Tanzania. Mazungumzo hayo yalihudhuriwa pia na Spika wa Tanzania, Job Ndugai, Naibu Waziri wa Mambo ya Nje na Ushirikiano wa Afrika Mashariki, Dk Damas Ndumbaro na Katibu wa Jukwaa la Wabunge wa SADC, Boemo Sekgoma