 SERIKALI imeitaka Kampuni ya Ndege Tanzania (ATCL), kuepuka kuchelewesha ndege au kuahirisha safari bila sababu za msingi kwa kuwa kufanya hivyo kunasababisha malalamiko kutoka kwa abiria. Naibu Waziri wa Ujenzi, Uchukuzi na Mawasiliano, Atashasta Nditiye alitoa agizo hilo jana wakati akijibu swali la nyongeza la Mbunge wa Mtama, Nape Nnauye (CCM). Katika swali lake, Nape alisema:  Licha ya ATCL kuboresha huduma zao kumeanza kujitokeza tatizo la ucheleweshaji wa ndege. Hivyo, Nape alitaka kujua nini chanzo na ni hatua gani zimechukuliwa kumaliza tatizo hilo. Akijibu maswali hayo, Nditiye alisema ni kweli siku za karibuni kumejitokeza tatizo la ucheleweshwaji wa ndege na kwamba hali hiyo ilitokana na tatizo la kiufundi lakini kwa sasa limerekebishwa.  Kwa sasa tumeanzisha utaratibu kwa shirika kwamba kama ndege imechelewa lazima tuletewe taarifa kwanini imechelewa.Pia ATCL iepuke kuchelewa bila sababu za msingi au kuahirisha safari licha ya kuwa changamoto hiyo tumepunguza kwa kiasi kikubwa,  alifafanua. Katika swali lake la msingi, Mbunge wa Shaurimoyo, Mattar Ali Salum(CCM) alisema:  Kampuni ya Azam Marine ambayo inafanya biashara ya kusafirisha abiria kwa kutumia boti kupitia baharini, huuza tiketi kwa abiria kwa ajili ya safari lakini abiria anapochelewa safari, tiketi hiyo huwa haitumiki na hivyo kusababisha hasara kwa abiria pamoja na usumbufu. Hivyo, Salum alitaka kujua kama serikali inalijua hilo na ina mkakati gani wa kutatua tatizo hilo. Akijibu swali hilo, Nditiye alisema serikali ina taarifa ya jambo hilo kwa kuwa limekuwa likijitokeza mara kwa mara.Alisema kuwa baada ya ufuatiliaji uliofanywa na wizara yake kupitia TASAC umebaini kuwa kampuni iliyotajwa ina utaratibu wa namna abiria anavyoweza kuahirisha safari na namna nauli itakavyorejeshwa. Aidha, Nditiye alisema kampuni imekuwa ikiruhusu abiria kutoa taarifa na kubadili muda wa safari bila gharama ya ziada ikiwa msafiri atatoa taarifa kabla chombo kuondoka.  Utaratibu huo unatoa fursa kwa kampuni kuuza nafasi iliyoachwa wazi kwa wasafiri wengine ili kuepuka hasara,  alisema.