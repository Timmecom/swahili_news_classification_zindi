 ALIYEKUWA Mkurugenzi Mkuu Mamlaka ya Vitambulisho (NIDA), Dickson Maimu na wenzake watano, wamefikishwa katika Mahakama ya Hakimu Mkazi Kisutu, wakikabiliwa na mashitaka 100, ikiwemo ya utakatishaji fedha.Mbali na Maimu, washitakiwa wengine wanaokabiliwa na kesi hiyo ya uhujumu uchumi namba 7/2019 ni Meneja Biashara wa NIDA, Aveln Momburi, Mkurugenzi wa Kampuni ya Aste Insurance Brokers, Astery Ndege, Ofisa Usafirishaji, George Ntalima, Mkurugenzi wa Sheria, Sabina Raymond na Xavery Kayombo.Washitakiwa hao walifutiwa mashitaka 27 juzi katika mahakama hiyo, baada ya Mkurugenzi wa Mashitaka nchini (DPP), kutoa kibali cha kufutwa kwa mashitaka hayo na baadaye washitakiwa hao walikamatwa tena na jana walipandishwa kizimbani kusomewa mashitaka hayo 100.Wakili wa Serikali Wankyo Saimon akisaidiana na Wakili kutoka Taasisi ya Kuzuia na Kupambana na Rushwa (Takukuru), Leonard Swai alidai jana mbele ya Hakimu Mkazi Salum Ally kuwa washitakiwa hao wanakabiliwa na mashitaka 24 ya utakatishaji fedha, mashitaka 23 ya kughushi, mashitaka 43 ya kutumia nyaraka kwa lengo la kumdanganya mwajiri, kula njama kwa nia ya kulaghai mawili kujipatia fedha njia ya udanganyifu mawili.Pia, wanadaiwa kuwa na mashitaka matano ya kuisababishia hasara NIDA, mashitaka mawili ya kujipatia fedha kwa njia ya udanganyifu na matumizi mabaya ya madaraka, ambalo linamkabili Maimu na Sabina.