 KUANZA kutekelezwa kwa maagizo ya serikali ya kununua korosho zote za wakulima na kuwalipa fedha zote papo hapo, kumewafurahisha wakulima huku wakimmwagia sifa Rais John Magufuli kuwa ni mkombozi wa wakulima.Wameongeza kuwa uamuzi wake umewaondolea unyonge wa miaka mingi, waliokuwa nao wakulima hao. Wakizungumza kwa nyakati tofauti katika mikoa ya Mtwara na Ruvuma baada ya kulipwa fedha zao, wakulima wa zao hilo walisema jambo hilo ni la kihistoria na kwamba limewaongezea hamasa ya kuongeza juhudi katika kilimo cha korosho. Issa Raibu (48) mkazi wa kijiji cha Mtonya wilayani Tunduru, alisema hakuamini kuona akaunti yake ikiwa imejazwa fedha muda mfupi baada ya kupimwa kwa korosho zake.Katika kuonesha heshima aliyonayo kwa Rais Magufuli, alipiga magoti mbele ya Mkuu wa Wilaya ya Tunduru, Juma Homera na kumuomba amfikishie salamu za wakulima wa korosho akisema wanampenda na kumtakia kila lililo jema katika utawala wake.Aliongeza kuwa fedha alizopata, atazirudisha shambani kupanua shamba na kuliandaa kisasa zaidi ili aweze kuongeza mazao katika msimu ujao. Hata hivyo, alitumia fursa hiyo kumuomba Rais Magufuli aangalie pia upande wa pembejeo, akisema ni jambo linalotesa wakulima wengi. Mkulima mwingine kijijini hapo, Salum Misanju akisema hakuna mkulima aliyetarajia kuwa serikali ingechukua uamuzi wa haraka na wa kihistoria wa kumaliza dhuluma za wafanyabiashara dhidi ya wakulima.Misanju, kama ilivyokuwa kwa wakulima wengine waliojawa na sura zenye bashasha, alizungumzia kwa hisia kali suala la gharama kubwa za pembejeo lakini pia upatikanaji wake kuwa wa shida zinapokuwa zinahitajika.Mkuu wa Wilaya ya Tunduru, licha ya kuwapongeza wakulima hao na kuwataka wazidi kuiunga mkono serikali iweze kuwaletea maendeleo, pia aliwataka wakulima kutozifuja fedha walizozipata na badala yake wafanye shughuli za maendeleo.Katika kijiji cha Mwanona wilayani Newala mkoani Mtwara, wakazi wake walishindwa kujizuia na kucheza ngoma huku wakiimba nyimbo za kumsifu Rais Magufuli. Baadhi walikwenda mbali zaidi kwa kusema kama yangekuwa maamuzi yao, wangetamani kuona Rais Magufuli anaendelea kubaki madarakani ili kuiweka nchi katika mstari unaotakiwa kuelekea uchumi wa kati.Furaha ya wakulima hao imekuja baada ya serikali kutangaza kununua korosho zote za wakulima kwa dau la Sh 3,300 kwa kila fedha, ambazo zote zinakwenda moja kwa moja kwa mkulima, tofauti na awali ambapo wakulima walikutana na makato mbalimbali achilia mbali kunyonywa na wafanyabiashara. Mbali ya kununua korosho zote, imeagizwa zibanguliwe nchini kupitia Kiwanda cha Bucco mkoani Lindi kilichorejeshwa serikalini hivi karibuni, lengo likiwa kuziongezea thamani korosho ili ziuzwe kwa bei ya kubwa zaidi.