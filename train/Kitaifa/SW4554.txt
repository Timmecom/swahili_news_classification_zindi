 WAZIRI wa Maji na Umwagiliaji, Profesa Makame Mbarawa amesema ifi kapo Machi mwakani Mamlaka ya Majisafi na Majitaka Dar es Salaam (Dawasa), inatarajia kukusanya Sh bilioni 12.Aidha, kwa sasa Dawasa imekusanya zaidi ya Sh bilioni 10, ikiwa ina lengo la kuhakikisha Mkoa wa Dar es Salaam unapata maji kwa asilimia 95. Aliyasema hayo juzi jijini Dar es Salaam, alipotembelea maeneo ya Bonyokwa, Saranga, Kimara na Salasala, ambako kazi ya kutandika mabomba imeanza.Profesa Mbarawa alisema kwa sasa mkoa huo unapata maji kwa asilimia 75 na Ilani ya Uchaguzi ya Chama Cha Mapinduzi (CCM) inaelekeza kwamba ifikapo 2020, wakazi wa jiji hilo wapate maji kwa asilimia 95. Agosti mwaka huu, Dawasa imekusanya shilingi bilioni 8.2 na inaendelea kukusanya mapato haya ambayo tunaamini yatasaidia kufikia malengo ya kusambaza huduma za maji,  alisema Profesa Mbarawa. Aliongeza kuwa kwa kasi wanayoenda nayo, wanawahakikishia wakazi wa Dar es Salaam watapata majisafi na salama kwa muda muafaka.Alisisitiza kuwa kazi ya kutandaza mabomba, inaendelea maeneo mbalimbali, ambapo baadae wananchi wataanza kujiandikisha kupata maji kama vile mtu mmoja mmoja au kikundi. Tunasukuma kuhakikisha Watanzania wengi wanapata maji kwani tunaamini watakapopata maji ya kutosha itasaidia kuongeza mapato,  alisema na kuongeza kuwa anaamini upatikanaji wa mapato utasaidia huduma za maji ziwafikiwe watu wengi zaidi.Kwa upande mwingine, alionya Dawasa kutoandikisha wateja hewa ambao hawana vitambulisho, kwani lengo si kuonesha wametoa huduma kwa watu wangapi, bali kuona Watanzania wanapata maji. Profesa Mbarawa pia aliwaahidi wakazi wa Bonyokwa, baada ya wiki mbili wataanza kupata majisafi na salama ili kupunguza changamoto ya maji iliyokuwepo. Alisema wakazi wa eneo hilo, wananunua maji ndoo moja Sh 500.