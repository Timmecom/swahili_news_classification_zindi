 MBUNGE wa Geita Mjini (CCM) ambaye pia ni Naibu Waziri wa Maliasili na Utalii, Costantine Kanyasu amewataka wakulima wa zao la pamba kuwa wavumilivu badala ya kuuza pamba yao kwa walanguzi kwa bei ya chini huku serikali ikiendelea kuwatafutia soko zuri.Amesema serikali imeahidi kuwa kama pamba hiyo haitanunuliwa kwa bei elekezi ya kilo moja kwa Sh 800 hadi Agosti, mwaka huu itainunua ili kuwasaidia. Hatua hiyo ya serikali imekuja baada ya wafanyabiashara wengi kushindwa kununua kwa bei hiyo kutokana bei ya soko la pamba duniani kuporoka. Akizungumza kwenye mkutano uliofanyika katika eneo la Kasamwa mkoani Geita juzi, Kanyasu alisema wafanyabiashara wameshindwa kukopa fedha benki kwa ajili ya kununua pamba hiyo kutokana na kukosekana kwa soko la kuiuza.Alisema kutokana na hali hiyo baadhi ya wakulima wamekuwa wakiuza pamba hiyo kwa Sh 500 kwa kilo moja kwa walanguzi hali inayowadidimiza kiuchumi. Kanyasu alitaja hatua ambazo serikali inachukuwa kuwatafutia soko wakulima hao kuwa ni kuzungumza na serikali ya Vietnam ambayo imeonesha kuwa tayari kununua pamba hiyo kwa wakulima.Aidha, aliwaeleza wakulima hao kuwa waziri wa kilimo anapanga kutembelea mkoa huo kwa ajili ya kuzungumza nao. Naye Juma Kaludushi ambaye ni mkulima wa zao la pamba alisema wakulima wengi akiwamo na yeye wamekuwa wakiuza pamba yao kwa walanguzi kwa bei ya chini kwa hofu kuwa itaharibikia mikononi mwao.  Pamba ipo majumbani mwetu muda unakwenda bora tuuze tu kwa walanguzi ili isiharibike kuliko kupata hasara kabisa,  alisema.Mkulima mwingine, Ester Nalamo, alisema amelazimika kuuza pamba kwa bei ya chini ili aweze kuwalipia ada watoto wake kwa kuwa hana chanzo kingine cha mapato zaidi ya zao hilo.