 WATU sita wanaosadikiwa kuwa majambazi, wakiwemo raia wa Burundi, wameuawa katika majibizano ya risasi na kikosi kazi maalumu cha kupambana na ujambazi katika maeneo ya Ubungo UFI, Dar es Salaam.Watuhumiwa hao walikamatwa wakiwa na silaha tatu aina ya AK 47, risasi 217, magazini nane, mabomu manane ya kutupa kwa mkono pamoja na kitambulisho chenye namba OP 0216239 jina la Theophili Manirakiza, mkazi wa Rukana Rugombo nchini Burundi na kitambulisho cha kazi kinachotumiwa na kikundi cha CNDD-FDD chenye jina hilo.Akizungumza na waandishi wa habari Dar es Salaam, Kamanda wa Polisi Kanda Maalumu ya Dar es Salaam, Lazaro Mambosasa alisema tukio hilo lilitokea usiku wa kuamkia jana na taarifa za kiitelijensia zilidai kwamba watuhumiwa hao wana mafunzo makubwa waliyoyapata nchini Burundi na wamefanya matukio mengi ya uhalifu hapa nchini.Alisema watuhumiwa hao waliuawa baada ya mtego uliowekwa na askari kutokana na taarifa za watuhumiwa watatu waliokuwa wamekamatwa ambao ni Willy Irakozes maarufu Commando raia wa Burundi, Jean Mugisha raia wa Burundi na Mtanzania Omary Nassoro.Alisema watuhumiwa hao walipanga kwamba Novemba 29, mwaka huu saa 10:30 alfajiri wangempora mfanyabiashara aliyekuwa akisafiri kuelekea Morogoro akisadikiwa kuwa na kiasi kikubwa cha fedha."Watuhumiwa hao walikamatwa baada ya kuwepo kwa matukio ya uhalifu yaliyotokea Mabibo External Novemba 3, mwaka huu ambapo mfanyabiashara wa Tigopesa/M-Pesa aliporwa Sh milioni 50 na tukio jingine la eneo la Tegeta Novemba 15, mwaka huu ambapo mfanyabiashara raia wa China aliporwa Sh milioni 10," alisema.Aidha alisema Irakozes amekuwa akitafutwa kwa kufanya matukio mbalimbali ya unyanganyi wa kutumia silaha hasa katika tukio la kuvamia Benki ya NMB Temeke ambapo anadaiwa kuwaua askari wawili na raia.Pia Machi 15, 2011 mtuhumiwa huyo akiwa anashikiliwa kituo cha Polisi Kagongwa Kahama kwa makosa mbalimbali yeye na wenzake walitoroka baada ya kuwaua askari polisi wawili na kutoroka na silaha mbili aina ya AK47.Aidha matukio mengine waliyoshiriki watuhumiwa hao ni pamoja na kuteka mgodi wa Tulawaka Geita mwaka 2011 na pia kuvamia maduka ya kubadilishia fedha za kigeni, Zanzibar.Mwaka 2012 watuhumiwa hao wanadaiwa kuvamia kituo cha mafuta Kagera na kufanya mauaji ambapo pia walivamia maduka yaliyopo karibu na Kituo cha Polisi Chato kwa kukishambulia kituo hicho ili kurahisisha uporaji.Alisema watuhumiwa hao walipora Sh milioni tatu na mwaka 2010 walivamia mgodi wa Nyamongo na kufanya mauaji ya askari mmoja na kujeruhi wengine."Tumetangaza kwamba Jeshi la Polisi, Kanda Maalumu hatutakuwa tayari kuona watu wanatafuta fedha haramu kwa ajili ya sikukuu za mwisho wa mwaka. Tumejipanga vizuri na tutachukua hatua pale tunapoona ni vyema kufanya hivyo," amesema.Amesema jeshi hilo limejipanga vizuri kuhakikisha Watanzania wanaendelea kuwa salama na kuwaonya ambao wamekuwa wakiwapokea raia wa kigeni na kuwasaidia kufanya uhalifu na kusema Tanzania inataka wageni lakini wenye kufuata sheria na taratibu za nchi.