 MAMLAKA ya Vyuo vya Ufundi Tanzania (VETA) imetangaza kuanza kutoa mafunzo ya utengenezaji roboti kwa ajili ya matumizi mbalimbali ikiwemo kwenda na mabadiliko ya sayansi na teknolojia katika utekelezaji wa sera ya viwanda.Katika kufikia lengo hilo, tayari vifaa vyote kwa ajili ya kutoa mafunzo hayo vipo katika tawi la VETA Kipawa na sasa wanatafuta wanafunzi wanaotaka kupata elimu hiyo.Akizungumza katika Maonesho ya 43 ya Biashara ya Kimataifa yanayoendelea katika Viwanja vya Mwalimu Julius Nyerere, Mwalimu wa sayansi ya uhandishi katika chuo hicho cha VETA Kipawa, Martin Choma alisema mbali na teknolojia mbalimbali zilizopo katika chuo hicho, wameanza kutoa mafunzo hayo.Alisema wanaotaka kujiunga na mafunzo hayo ni wale waliohitimu shahada mbalimbali pamoja na wanafunzi waliohitimu katika vyuo hivyo pamoja na ubunifu wa masuala mbalimbali.Alibainisha kuwa katika mafunzo hayo watawafundisha kuunda na kutengeneza roboti ili kuweza kufanyia kazi pale wawekezaji watakaofika kuwekeza kwenye viwanda mbalimbali na kutaka kutumia roboti kutokana na kuwa hakuna mtaala wa kufundisha mafunzo hayo lakini wao wanatumia programu mbalimbali.Choma alisema Tanzania itakuwa ya pili katika kutoa mafunzo hayo katika Ukanda wa Afrika Mashariki wakati Rwanda wakiendelea na mikakati mbalimbali kuhamasisha utoaji mafunzo hayo kuanzia shule za msingi.