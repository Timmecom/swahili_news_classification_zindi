 WAKULIMA wa mihogo nchini wamepata fursa ya kuuza tani 35,000 za muhogo mbichi kwa mwaka nchini Rwanda baada ya kampuni moja ya kuzalisha bidhaa zinazotokana na zao hilo kusaini mkataba wa kukusanya mihogo kwa wakulima na kuwauzia kwa mawakala watatu na kuwa idadi hiyo inatarajiwa kuongeza idadi ya bidhaa hiyo.Fursa hiyo imepatikana katika Maonesho ya 43 ya Biashara ya Kimataifa ya Dar es Salaam yaliyomalizika hivi karibuni ambapo yaliwakutanisha wazalishaji na wauzaji kutoka ndani na nje ya nchi. Katika maonesho hayo, Mamlaka ya Maendeleo ya Biashara Tanzania (Tantrade), iliweka utaratibu kuwa na mikutano maalumu kila siku katika maonesho hayo, iliyohusu sekta mbalimbali ambapo, neema ya soko la muhogo Rwanda lilitimia baada ya wakulima na wanunuzi kukutana kwenye mkutano wa Siku Maalumu ya Sekta ya Nafaka, Muhogo na Mazao Jamii ya Kunde katika maonesho hayo.Mwakilishi wa kampuni kutoka nchini Rwanda ya Kwiza Commodities inayonunua zao la muhogo, David Batty alisema kupitia mkutano huo wamepata wasambazaji watatu wa Tanzania watakaowauzia tani 35,000 za muhogo mbichi kwa mwaka na kwamba idadi itaongezeka kulingana na bidhaa zitakazopatikana. Tunashukuru maonesho haya ya Sabasaba yamekuwa ya maana kwetu na kwa wakulima wa zao la muhogo, tumeonana ana kwa ana na kufahamu wapi tutapata bidhaa na kwa kuanzia tumekubaliana na tutaendelea kufanya mawasiliano na mawakala 10 tuliowapata leo (jana) watakaotusambazia muhogo,  alisema.Batty alisema kampuni hiyo ya Rwanda mahitaji yake ya muhogo mbichi ni tani 75,000 hadi 150,000 kwa mwaka na kwamba zao hilo wamekuwa wakinunua Tanzania kwenye mikoa ya jirani na Rwanda. Awali tulikuwa tunanunua muhogo mbichi kutoka mikoa jirani na Rwanda, lakini sasa tumekuja hapa na tumepata soko zaidi ambalo litatosheleza mahitaji ya kampuni yetu, sisi tutachukua muhogo kutoka kwa mawakala ambao wao watakuwa wanakusanya kutoka kwa wakulima,  alisema Batty.Alisema mwaka jana walinunua tani 50,000 za muhogo mbichi kutoka Tanzania kwenye mikoa hiyo ya jirani na Rwanda na kwamba kampuni hiyo inazalisha bidhaa za wanga kutokana na muhogo kama unga, vyakula vya mifugo na mbolea na kiasi kinauzwa nchini Rwanda na kiwango kingine kinasafirishwa nje.