 SERIKALI imetumia zaidi ya Sh bilioni 19 kwa ajili ya kufanya ukarabati wa shule kongwe 17 za sekondari nchini, lengo likiwa ni kuweka mazingira mazuri ya kujifunza, kufundishia na kuboresha taaluma. Jukumu hilo la kuzifanyia ukarabati shule hizo lilikabidhiwa kwa Mamlaka ya Elimu Tanzania (TEA).Hayo yalisemwa jana na Waziri wa Elimu, Sayansi na Teknolojia, Profesa Joyce Ndalichako alipokuwa akizungumza kwenye hafla ya makabidhiano ya miradi hiyo katika Shule ya Sekondari ya Wavulana ya Sengerema. Waziri Ndalichako alisema ukarabati wa shule hizo 17 kongwe nchini umefanywa kwa kutumia fedha za serikali na ni utekelezaji wa Mpango Kabambe wa serikali wa kukarabati shule zote 89 kongwe za serikali nchini. Aidha waziri huyo alisema mpaka sasa ukarabati wa jumla ya shule kongwe 46 umekamilika. Serikali inaendelea na utekelezaji wa awamu ya tatu, ambapo shule nyingine 17 zitakarabatiwa katika mwaka huu wa fedha,  alisema.Alisema kama uamuzi wa uboreshaji wa mazingira ya kufundishia na kujifunzia katika shule hizo usingefanyika mapema, ingeweza kutokea majanga kwani hali ya miundombinu ilikuwa mbaya hasa katika mifumo ya umeme, majisafi, majitaka na mapaa mengi yalikuwa yameoza.