 MAFURIKO yaliyosababishwa na mvua kubwa iliyoambatana na upepo mkali na kunyesha usiku wa kuamkia juzi kwa saa tatu, imeharibu miundombinu ya mabomba ya maji na kusababisha wakazi wa maeneo 11 katika Manispaa ya Sumbawanga mkoani Rukwa kukosa maji kwa siku mbili mfululizo.Mafuriko hayo yameharibu kwa kufumua njia mbili za mabomba ya maji ya inchi 18 na inchi 8 ikiwa ni sehemu ya mradi mkubwa wa maji ambao ujenzi wake umegharimu Euro 14,479,081.01 sawa na zaidi ya Sh bilioni 31. Wizara ya Maji na Umwagiliaji kupitia ufadhili wa Umoja wa Ulaya na Serikali ya Ujerumani kupitia benki yake ya KfW umejenga mradi huo wa maji safi na usafi wa mazingira ambao ujenzi wake ulianza rasmi Machi 18, 2013 na Kampuni ya Technofab   Gammon JV ya India.Msimamizi wa mradi huo alikuwa Kampuni ya GkW Consult ya Ujerumani kwa kushirikiana na Lahmeter Tanzania Ltd na Don Consult Ltd Tanzania. Akizungumza na gazeti hili katika mahojiano kwa njia ya simu, Mkurugenzi Mtendaji Mamlaka ya Majisafi na Usafi wa Mazingira Sumbawanga (SUWASA), Hamis Makala alisema zaidi ya Sh milioni 15 zinahitajika kugharimia uharibifu huo uliosababishwa na mvua hiyo.Aliyataja maeneo yaliyoathirika ambayo wakazi wake wamekosa kupata huduma ya maji ni Majumba Sita, Kasisiswe, Kisiwani, Kaloleni, Mafulala, Bible, Kilimani, Katusa, Katuma, Edeni na Kashai.  Mafundi wako kazini saa 24 kuhakikisha wanakamilisha kazi ya ukarabati wa mabomba hayo mawili yaliyofumuliwa na mafuriko. Chanzo ni uharibifu mkubwa wa mazingira ambao wananchi wamelima bustani zao jirani kabisa ya njia yalimolazwa mabomba hayo,  alisema Makala na kuongeza: