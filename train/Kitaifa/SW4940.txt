 WABUNGE wa Bunge la Afrika Mashariki (EALA) wamehoji ni kwa nini baadhi ya nchi wanachama wa Jumuiya ya Afrika Mashariki (EAC), wanatoa michango kwa kusuasua na nyingine kutochangia kabisa hali inayosababisha kukwama kwa shughuli za Bunge hilo.Akichangia hoja katika kikao cha Bunge kilichoanza hapa jana hadi Desemba 22, mwaka huu, Mbunge kutoka nchini Uganda, Suzan Nakauki alisema kuna hatari ya watumishi wa Bunge hilo pamoja na wabunge kwenda likizo fupi ya sikukuu ya Krismasi bila kulipwa mshahara wa Desemba. Nakauki alisema licha ya Bunge, pia baadhi ya watumishi wa idara mbalimbali za EAC hadi sasa hawajalipwa mshahara wa Desemba na posho mbalimbali huku Sekretarieti ya EAC ikiwa imeshakwenda likizo ya sikukuu.Alisema pia zipo kampuni mbalimbali ambazo zinadai fedha kutokana na zabuni za kutoa huduma katika EAC.  Kuna nchi wanachama mpaka sasa hawajamaliza hata michango ya mwaka jana na mwaka huu ambao unakaribia nusu ya mwaka wa fedha hawajatoa chochote,  alisema Nakauki na kuitaja nchi inayoongoza kwa kutoa michango yake ni Kenya iliyotoa asilimia 80, Uganda asilimia 53, Tanzania asilimia 52, Rwanda asilimia 25 huku Burundi na Sudan Kusini ikiwa imetoa asilimia 0. Najiuliza kwa nini hizi za Burundi na Sudan Kusini hawatoi michango yao katika jumuiya hii na hili suala kwa nini Baraza la Mawaziri halisemwi? Ni sababu gani jumuiya haina hela? Mmekaa kimya hivi sisi wabunge tunavyorudi nyumbani baada ya Bunge kuisha mnadhani familia zetu watatuelewa, hii ni aibu!  alisema.Aliomba Baraza la Mawaziri kuingilia kati na kuhimiza nchi wanachama wa EAC kutoa michango yao ili kuondoa kero ya ukosefu wa mishahara na vikao kufanyika kwa wakati badala ya vikao vingine kuahirishwa kwa ukosefu wa fedha haswa kikao cha Bunge kilichokuwa kifanyike Zanzibar na kushindwa kufanyika kwa sababu ya ukata. Naye Mbunge kutoka Kenya, Fatuma Ally akizungumzia vikao vya wakuu wa nchi kuahirishwa kutokana na akidi kutotumia, alisema ili jumuiya hiyo ifanye kazi zake kwa mujibu wa kanuni, ni vyema sheria ikabadilishwa ya vikao vya wakuu wa nchi, akipendekeza kuwa ikiwa marais watatu wamehudhuria kati ya sita, basi kikao hicho kifanyike ili kunusuru jumuiya hiyo.Alisema kutofanyika kwa kikao cha wakuu wa nchi cha Novemba 29, mwaka huu jijini hapa ni moja ya sababu inayoleta sintofahamu juu ya michango inasuasua kutopatikana. Hata hivyo, Mbunge kutoka Tanzania, Abdullah Makame alisema suala la michango lipo kwenye Katiba iliyoanzisha jumuiya hiyo kuwa kila nchi itachangia michango sawa ya kuendesha jumuiya hiyo kwa wakati.Naye Naibu Waziri wa Mambo ya Nje na Ushirikiano wa Afrika Mashariki kutoka Tanzania, Dk Damas Ndumbaro alisema wanachama ndiyo nguzo kuu ya jumuiya hiyo na hakuna nchi tajiri katika jumuiya hiyo ambayo imeweza kulipa michango yake kwa wakati.