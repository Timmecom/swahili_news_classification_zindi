 WAGANGA wakuu wa mikoa nchini wametakiwa kuhakikisha vituo vya afya vinavyojengwa kwa gharama za serikali ambavyo jiografia yake ni ngumu kufikika vinakuwa na huduma zote za afya za msingi ili kuokoa maisha ya wajawazito na watoto.Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo alitoa agizo hilo baada ya kukagua upanuzi wa kituo cha afya Wampembe kilichopo mwambao wa Ziwa Tanganyika wilayani Nkasi katika mkoa wa Rukwa. Katika maeneo nchini ambayo vituo vya afya vinafanyiwa upanuzi au kujengwa kwa gharama za serikali, jiografia yake ni ngumu kufikika kama ilivyo hapa kwenye hii Kata ya Wampembe, waganga wakuu wa mikoa nchini wahakikishe huduma za msingi za afya zinapatikana bila wajawazito kulazimika kusafiri kwingineko kusaka huduma,  alisema na kuongeza: Kila kituo cha afya katika maeneo hayo hakikisheni kinakuwa na huduma ya X-ray na T-Scan ili matibabu yaishie hapo hapo hata kama kuna magari ya kubeba wagonjwa,  alisisitiza.Waziri Jafo alimuagiza Mganga Mkuu wa Mkoa wa Rukwa, Dk Boniface Kasululu awasiliane na Mkurugenzi wa Idara ya Afya, Ofisi ya Rais, Tamisemi, Dk Ntuli Kupologwe ili ahakikishe analeta x-ray na vifaa tiba muhimu, ikiwemo mashine ya T-Scan katika kituo cha afya Wampembe wakati uongozi wa mkoa na wilaya ya Nkasi wakijenga majengo kwa ajili ya miundombinu hiyo ya vifaa tiba.Aidha alimuagiza Meneja wa Wakala wa Barabara za Mijini na Vijijini (Tarura) wilaya ya Nkasi, Elly Mkwizu awasiliane na Mtendaji Mkuu wa Tarura, Victor Seif ili ukarabati wa sehemu korofi yenye umbali wa kilomita sita kati ya 67 uanze haraka iwezekavyo. Hii barabara yenye umbali wa kilomita 67 hadi kufika hapa Wampembe ni mbaya.... zipo Sh milioni Sh 120 hivyo namuagiza meneja wa Tarura wilaya ya Nkasi ahakikishe ifikapo Desemba mosi (jana) mwaka huu hadi Desemba 10 mkandarasi awe tayari katika eneo la kazi,  aliagiza.Mkuu wa Mkoa wa Rukwa, Joachim Wangabo alimpongeza Waziri Jafo kuwa waziri wa kwanza kutembelea halmashauri zote za mkoa huo zikiwemo Manispaa za Sumbawanga, Halmashauri ya Wilaya ya Sumbawanga, Nkasi na Kalambo kwa siku nne huku akisisitiza hakuna waziri mwingine aliyeweza kufanya hivyo.Awali Mkuu wa Wilaya ya Nkasi, Said Mtanda akisoma taarifa ya ujenzi na upanuzi wa Kituo cha Afya Wampembe alisema kinahudumia idadi ya wakazi wapatao 7,500 katika Kata ya Wapembe na wakazi wa Kata za Izinga na Ninde zilizopo katika mwambao mwa Ziwa Tanganyika. Fedha zilizopokewa ni Sh 400,000,000 na mpaka sasa fedha tunazokadiria kutumia ni Sh milioni 350 ikiwa vifaa vyote vya umaliziaji vimeshanunuliwa. Pia wananchi wamechangia kusomba na kukusanya mawe, kuchimba msingi hivyo nguvu za wananchi kuwa Sh 7,850,000,  alibainisha.Aliongeza kuwa mradi wa ujenzi na upanuzi wa kituo hicho cha afya ukikamilika utasaidia kutoa huduma za afya kwa wakazi wa Kata za Ninde , Wampembe , Kizumbi na vijiji 11.