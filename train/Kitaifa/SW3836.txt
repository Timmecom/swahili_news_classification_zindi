 WANANCHI pamoja na wafanyabiashara wameombwa kuwa wavumilivu katika kipindi hiki ambacho serikali inafanya utaratibu wa kuunganisha baadhi ya kazi zilizokuwa zikifanywa na Mamlaka ya Chakula na Dawa (TFDA) kuwa chini ya Shirika la Viwango Tanzania (TBS) na pia kuundwa kwa Mamlaka ya Dawa na Vifaa Tiba (TMDA).Aidha, imeelezwa kuwa hivi karibuni wananchi na wafanyabiashara wataanza kuona unafuu wa gharama pamoja na usumbufu kwa wafanyabiashara kupungua.Akizungumza katika kituo kimoja cha redio jijini Dar es Salaam, Kaimu Mkurugenzi Udhbiti na Ubora wa TBS, Gervas Kaisi alisema kipindi hiki ni cha mpito wakati serikali ikiendelea kuunganisha kazi za mamlaka hizo. Nitoe rai kwa wananchi na wafanyabiashara katika kipindi hiki cha mpito wawe wavumilivu kidogo kwa sababu kuna vibali walikua wanavipata TFDA vilikua havitolewi na TBS, tunafanya utaratibu viendelee kutolewa hasa vilivyokasimishwa kwenye halmashauri,  alisema Gervas.Shughuli za kusimamia chakula na vipodozi zimependekezwa kusimamiwa na TBS kutoka TFDA na kuundwa Mamlaka ya Dawa na Vifaa Tiba (TMDA). Gervas alisema barua itaandikwa Tamisemi ili maelekezo yaendelee kutolewa na kazi ziendelee kufanyika lakini malengo ya kuunganisha kazi za mamlaka hizo ni kupunguza gharama za bidhaa kwa mlaji wa mwisho. Mtu alipie huduma hiyo hiyo TFDA, halafu huduma hiyo hiyo alipie TBS, kwa hiyo ukiondoa kimoja unapunguza gharama na unafuu wa gharama mwananchi atauona na mfanyabiashara pia,  alisema.Aidha alisema pia kuwa usumbufu waliokuwa wakipata wafanyabiashara kufuatilia vibali vinavyofanana katika mamlaka mbili tofauti utapungua.Gervas alisema watumishi waliokua wa TFDA kwenye kanda watahamia ofisi za TBS za kanda kuongeza nguvu kuendelea kutekeleza majukumu yao.Alisema pia kuwa TFDA wataandika barua kwa Katibu Mkuu Utumishi kupendekeza watu wao waende TBS wafanye majukumu wanayotakiwa kufanya wakisubiri taratibu nyingine.