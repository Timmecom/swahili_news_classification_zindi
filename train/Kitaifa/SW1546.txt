 SERIKALI ya Japan kupitia Shirika lake la Maendeleo la Kimataifa (JICA) inakusudia kuipatia Tanzania mkopo nafuu na ruzuku wenye thamani ya zaidi ya dola milioni 345 za Marekani, sawa na takriban Sh bilioni 794, kwa ajili ya kutekeleza miradi mitatu ya maendeleo.Miradi hiyo ni ukarabati wa barabara ya Arusha hadi Holili, ukarabati wa Bandari ya Kigoma na Mradi wa Maji Safi na Usafi wa Mazingira Visiwani Zanzibar. Ahadi hiyo ilitolewa na Makamu wa Rais wa Shirika la Maendeleo la JICA anayesimamia Ukanda wa Kusini mwa Jangwa la Sahara Hiroshi Kato, alipokutana na kufanya mazungumzo na Waziri wa Fedha na Mipango, Dk Philip Mpango, mjini Washington D.C nchini Marekani. Aliitaja miradi hiyo iliyoko mezani kwao inayosubiri kupatiwa fedha wakati wowote kuanzia sasa kuwa ni pamoja na mradi wa ukarabati wa barabara ya Arusha-Holili utakaopatiwa mkopo wa dola milioni 221.Aliutaja mradi wa pili kuwa ni wa majisafi na usafi wa mazingira Zanzibar utakaopatiwa fedha kupitia mkopo wa dola milioni 99 na mradi wa upanuzi wa Bandari ya Kigoma ambao Japan itatoa ruzuku ya dola za Marekani milioni 25. Kato alisema kuwa Japan inajivunia ushirikiano wa muda mrefu kati yake na Tanzania na kwamba iko tayari kusaidia juhudi za Serikali ya Awamu ya Tano za kuwaletea wananchi wake maendeleo na kuitaka serikali kuwasilisha miradi yake ya kimkakati ambayo Japan itafadhili kupitia mikopo yenye riba nafuu pamoja na ruzuku.