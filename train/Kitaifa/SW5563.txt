 TANZANIA inajivunia kufanya vizuri katika huduma na mafunzo yanayohusu afya kutokana na hospitali zake za umma kufanywa vituo vya mafunzo ya ubingwa wa hali ya juu wa tiba na afya katika ukanda wa Afrika Mashariki, Kati na Kusini.Miongoni mwa taasisi za afya zinazojipambanua kufanya vizuri katika eneo hilo ni pamoja na Hospitali ya Taifa ya Muhimbili (MNH) na Taasisi ya Tiba ya Mifupa Muhimbili (MOI). Kwa Muhimbili, robo tatu ya wagonjwa wanaohudumiwa na hospitali hiyo kutoka nje ya nchi, wanatoka nchi za Jumuiya ya Maendeleo Kusini mwa Afrika (SADC).Mkuu wa Kitengo cha Habari na Mawasiliano ya Umma cha MNH, Aminiel Aligaesha, aliliambia gazeti hili hivi karibuni kuwa, ushirikiano wa nchi za SADC katika masuala ya afya, tiba na mafunzo ni makubwa kwa Muhimbili kutokana na hospitali hiyo kuwa na huduma za ubingwa wa hali ya juu.Kwa mujibu wa Aligaesha, MNH inapokea wastani wa wagonjwa 288 kwa mwaka kutoka nje ya nchi kupata matibabu yanayohitaji madaktari bingwa na robo tatu yao wanatoka nchi za SADC. Licha ya kuwaona wagonjwa hawa, tunafikiri nchi za SADC zina vitu vingi zaidi zinaweza kushirikiana na Muhimbili. Kwa mfano, hospitali ya Muhimbili imeanzisha baadhi ya huduma za ubingwa nchi zilizo ndani ya SADC wanaweza kuja hapa kujifunza kupata utaalamu na ujuzi,  Naomba niseme Muhimbili tuna huduma za ubingwa wa hali ya juu, tuna vyumba wa uangalizi maalumu wa wagonjwa (ICU) kulingana na makundi na wataalamu wake. Miaka mitatu iliyopita tulikuwa na vitanda 25 pekee katika ICU lakini sasa vipo 78,  alifafanua Aligaesha.Aligaesha alitaja baadhi ya maeneo ya matibabu yenye huduma za ubingwa wa hali ya juu kwa sasa katika MNH kuwa ni pamoja na kupandikiza figo kulikoanza Novemba mwaka juzi (2017) na zaidi ya wagonjwa 40 wamefikiwa. Kabla ya huduma hiyo kutolewa nchini kwa miaka zaidi ya 15 wagonjwa zaidi ya 200 walilazimika kwenda nje ya nchi kwa tiba lakini sasa chini ya miaka miwili, zaidi ya wagonjwa 40 wamepatiwa huduma  tiba kwa njia ya radioloji (CTScan, MRI) sasa tunaifanya hapa tangu mwanzoni mwa mwaka 2018, matibabu ya vivimbe vya kinywa asilimia 99 tunafanya hapa, hakuna rufaa ya nje tena, alisema Aligaesha.Eneo jingine ni kupandikiza uroto kutakaoanza mwishoni mwa mwaka huu. Akifafanua namna ushirikiano wa nchi za SADC unavyoweza kumgusa mwananchi wa kawaida katika eneo la matibabu, Aligaesha alisema unaongeza ujuzi, kuboresha huduma na hivyo wananchi wananufaika na huduma bora za kisasa.Kwa upande wa MOI, Ofisa Habari wake, Patric Mvungi, alisema taasisi hiyo ni kituo kikubwa Afrika kinachoaminika kwa matibabu ya mifupa na mishipa na ilichaguliwa na chuo cha COSESCA (The College of Surgeons of East, Central and Southern Africa) kuwa kituo chake cha kufundisha madaktari bingwa.Akitolea mfano, alisema miaka miwili iliyopita, nchi ya Malawi iliyo miongoni mwa nchi 16 za SADC, ilituma ujumbe Muhimbili ulioongozwa na Katibu Mkuu wa Wizara yao ya Afya, kujifunza namna ya kuanzisha hospitali ya taifa nchini mwao. Kwa mujibu wa Mvungi, MOI kwa wastani inapokea wagonjwa 96 kwa mwaka sawa na wagonjwa wanane kwa mwezi kutoka nje ya nchi.Nchi zinazoongoza kwa raia wake kutibiwa MOI ni Uganda, Rwanda, Burundi, Kenya na Sudan Kusini (kwa upande wa Afrika Mashariki) na kwa nchi za SADC ni Comoro na Jamhuri ya Kidemokrasia ya Congo (DRC).