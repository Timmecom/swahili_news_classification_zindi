 MBIO za ubingwa wa Ligi Kuu Bara kwa vigogo wa ligi hiyo; Yanga, Azam na Simba zinatarajia kuendelea leo na kesho kwa kila timu kujitupa uwanjani kuzisaka pointi tatu muhimu.Yanga ambao ni vinara wa ligi hiyo wakiwa kileleni kwa pointi 47 baada ya mechi zao 17 wanarejea katika michuano hiyo baada ya kutoka kuumana na Tukuyu Stars katika Kombe la FA na kufanikiwa kuibuka na ushindi wa mabao 4-1. Chachu ya ushindi huo, Yanga imepanga kuitumia katika kuendeleza wimbi lake la ushindi katika ligi leo watakapoumana na Mbeya City kwenye Uwanja wa Sokoine, Mbeya.Kocha mkuu wa timu hiyo, Mwinyi Zahera ameeleza wazi nia yake ya kutaka kuondoka na pointi hizo ugenini, akitamba wanahitaji kufanya hivyo kwa ajili ya kuendelea kujihakikishia kukaa kileleni mpaka mwisho wa mzunguko wa kwanza wa ligi hiyo.  Shida yetu ni ushindi na kuondoka na pointi tatu ili tuendelea kukaa kileleni na kumaliza mzunguko wa kwanza juu ya timu zote, hivyo tunahitaji ushirikiano wa mashabiki na wajitokeze kwa wingi kwa ajili ya kutupa nguvu ya kupambana uwanjani ili tushinde kwa pamoja,  alisema Zahera.Simba ambao ni mabingwa watetezi, wataingia kuumana na Singida United kesho katika Uwanja wa Taifa, Dar es Salaam, mechi itakayopigwa saa 1 jioni wakiwa na hasira za kupoteza mchezo wa Kombe la FA dhidi ya Mashujaa ya Kigoma inayoshiriki Ligi Daraja la Kwanza kwa kukubali kipigo cha mabao 3-2. Wekundu hao walikumbana na kadhia hiyo ikiwa ni siku chache tangu wapate tiketi ya kuingia hatua ya makundi ya Klabu Bingwa Afrika baada ya kuifumua Nkana Fc ya Zambia kwa mabao 4-3. Hivyo sasa watalazimika kuingia kwa nguvu zote kupigania ubingwa wanaoutetea huku Singida United ambayo haijaibuka na ushindi katika michezo mitano mfululizo, ikiwa imefungwa mitatu na kusuluhu miwili ikitaka kukaa sawa ili kurejesha makali yake.Haitakuwa mechi nyepesi ingawa rekodi zinaonesha Singida huwa inatepeta ikikutana na Simba. Azam nayo itakuwa kibaruani kukwanguana na Mtibwa Sugar itakayokuwa katika dimba lake la nyumbani la Manungu, Morogoro ikiwa ni mechi ya kukata na shoka. Timu zote mbili hazina matokeo mazuri katika michezo yake ya mwisho. Azam yenyewe ilitoa sare ya 2-2 dhidi ya KMC katika mchezo wa ligi na Mtibwa ilifumuliwa na Alliance kwa bao 1-0.