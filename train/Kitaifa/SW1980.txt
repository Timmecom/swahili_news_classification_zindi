 JIMBO Zhejiang, China lenye idadi ya watu milioni 54 limeahidi kuleta watalii milioni saba hapa nchini kila mwaka, huku likifungua fursa za uwekezaji katika miradi kadhaa ya kimaendeleo kati ya Jimbo hilo na Tanzania.Hayo yalibainishwa jana na Waziri wa Mambo ya Nje na Ushirikiano Afrika Mashariki, Profesa Palamagamba Kabudi wakati akizungumza na waandishi wa habari kabla ya kuanza kwa kikao chake na Ujumbe wa wafanyabiashara kutokea jimboni humo.Waziri Kabudi alisema uamuzi wa jimbo hilo kushirikiana na serikali ya Tanzania kuleta watalii hao umetokana na jitihada za Rais John Magufuli za kufungua milango ya utalii na uwekezaji kutokea nchini China, huku akibainisha kuwa tayari nchi imeshaanza kunufaika na watalii kutokea China.Alisema, wingi huo wa watalii kutokea jimbo hilo ni moja ya ishara kuwa kuna uwezekano wa kupata watalii wengi zaidi kutokea nchini humo huku akitaja fursa nyingine nyingi kutokea kwenye jimbo hilo kama vile kilimo cha chai, uvuvi wa kisasa, utalii, viwanda.Alisema wawekezaji wakubwa 25 kutokea kampuni 15 za jimbo hilo wapo nchini kwa ziara za siku mbili kutafuta fursa za uwekezaji hapa nchini na kuwa watanzania wanapaswa kuitumia vema fursa hiyo. Hizi ni fursa kubwa tena kubwa sana kwa watanzania hivyo nawaomba mjipange tena sana kuhakikisha mnatumia mwanya huu kujifunza na kubadilishana fursa za uwekezaji na wachina hawa matajiri waliofika kutafuta wabia wa biashara hapa nchini,  alisema.Alieleza kuwa inashangaza kusikia kwa zipo fursa kama hizo lakini watanzania wanashindwa kuzitumia vyema na hata katika ziara za nje ya nchi kwenda kuonesha biashara utakuta wajasiriamali wanapenda kwenda kuonesha vinyago tu na sio biashara kubwa kubwa kama inavyotakiwa.Kwa upande wake, Kiongozi wa wawekezaji hao ambaye pia ni kiongozi wa kiserikali kwenye jimbo hilo, Ge Huijun alibainisha kuwa juzi walikutana na wajasiriamali kutokea kisiwani Zanzibar na kuwa wamevutiwa na fursa za uwekezaji huku akibainisha kuwa wawekezaji wake wataingia makubaliano na wajasiriamali hao kutokea Tanzania.