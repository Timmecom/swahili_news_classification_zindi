 MKURUGENZI Mtendaji wa Halmashauri ya Wilaya ya Kaliua mkoani Tabora, Dk John Pima ametunukiwa cheti maalumu cha utendaji uliotukuka kutokana na weledi wake wa kusimamia vizuri maendeleo ya halmashauri hiyo.Tuzo hiyo ilitolewa na Jumuiya ya Wazazi ya Chama Cha Mapinduzi (CCM) wilayani humo na kukabidhiwa kwake na Mwenyekiti wa Jumuiya hiyo Mkoa wa Tabora, Gullam Remtullah Dewji aliyekuwa mgeni rasmi katika baraza la jumuiya hiyo.Alipotafutwa na gazeti hili, Dk Pima amesema amepokea tuzo hiyo kwa furaha kubwa na kuahidi kuwa ataendelea kuwatumikia wananchi wote na kutoa ushirikiano mkubwa kwa jamii nzima.Ghullam alifafanua kuwa mtumishi yeyote anayepewa dhamana ya kutumikia jamii, akafanya kazi yake kwa weledi mkubwa na kwa moyo wa kupenda pasipo kutanguliza maslahi binafsi, anastahili kupongezwa.Alisema kuwa tuzo hiyo ni zawadi tosha ya kutambua mchango wake wa hali na mali, ambao umekuwa chachu ya kufanikisha utekelezaji wa shughuli mbalimbali za jumuiya na chama, ikiwemo maendeleo ya wananchi. Dk Pima amekuwa msaada mkubwa sana kwa Jumuiya ya Wazazi na CCM kwa ujumla na ameleta mageuzi makubwa ya kiutendaji katika halmashauri anayoiongoza, tunampongeza sana,  alisema.Katibu wa Jumuiya ya Wazazi wilayani humo, Haji Ally Kiyanga  Baggio  alisema, mbali na kusaidia jumuiya za chama, Dk Pima amekabidhiwa tuzo hiyo kwa weledi wake mkubwa ambao umeifanya halmashauri hiyo kupaa kielimu.Alibainisha kuwa tangu ateuliwe kuwa mkurugenzi, halmashauri hiyo imepata mafanikio makubwa ikiwemo kushika nafasi ya kwanza kielimu katika mkoa wa Tabora na kuwa miongoni mwa halmashauri 10 bora nchini.Pia amewezesha halmashauri hiyo kuwa kinara wa ukusanyaji mapato kati ya halmashauri zote saba za mkoa huo, jambo ambalo limewezesha miradi mingi ya maendeleo kukamilishwa kwa kutumia fedha za ndani.