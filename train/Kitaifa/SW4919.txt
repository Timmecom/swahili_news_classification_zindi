 BENKI ya NMB jana ilikabidhi msaada wa vifaa tiba vyenye thamani zaidia ya Sh milioni 10 kwa vituo vya afya vya Membe na Handali vya wilayani Chamwino, Dodoma.Vifaa tiba vivyokabidhiwa ni vitanda vya wagonjwa 10 pamoja na magodoro yake, vitanda viwili vya kujifungulia na mashuka 110 kwa ajili ya vituo vya afya Membe na Handali.Meneja wa Benki ya NMB Kanda ya Kati, Nsolo Mlozi alisema msaada huo ni maalumu kwa ajili ya kuunga juhudi za serikali kwa ajili ya kuimarisha huduma za afya kwa kufanya kila hospitali kuwa na vifaa tiba vya kutosha.Mlozi alisema Benki ya NMB inatenga asilimia moja ya mapato yake kila mwaka kusaidia jamii kwa njia ya kurudisha kwa jamii kama sehemu ya kuwashukuru kutokana na kuiunga mkono benki hiyo kwani msaada huo huwafikia watanzania ambao wengi wao ni wateja wa Benki ya NMB.Alisema benki hiyo inatoa misaada katika maeneo manne ambayo kwanza ni sekta ya afya kwa sababu inagusa maisha ya kila mwananchi kwa kutoa vifaa tiba.Aliongeza kuwa eneo lingine wanalotoa misaada ni sekta ya elimu kwa kujenga miundombinu ya madarasa, kutoa madawati na vifaa vingine kama vitabu.Mganga wa Mfawidhi wa Kituo cha Afya Handali, Dk Enock Chitalasita alisema kituo hicho kinahudumia wananchi zaidi ya 7,376 kutoka vijiji vya Handali, Mjelo na vijiji vingine jirani vya Chanhumba, Igandu, Nghahelezi, Miganga, Chinoje Mgunga na Ndebwe.Dk Chitalasita alisema pia kituo hicho kinahudumia wananchi nje ya tarafa ya Mvumi na kutoka wilaya za jirani za Mpwapwa,Kongwa na Bahi kutokana na kutoa huduma bora.Alisema kituo kinakabiliwa na changamoto ya uchakavu wa majengo na nyumba za watumishi, upungufu wa madaktari na wauguzi, ukosefu wa wodi ya watoto na jengo la Kliniki ya Mama, Baba na Mtoto.Changamoto nyingine ni gari la kubeba wagonjwa, upungufu wa nyumba za watumishi pamoja ukosefu wa uzio wa kuzunguka kituo cha afya ambapo husababisha wagonjwa kuibiwa nguo zikianikwa nje.Mkuu wa Wilaya ya Chamwino, Vumilia Nyamoga ameishukuru Benki ya NMB nchini kwa kuiunga mkono serikali.Mkuu huyo aliwataka viongozi wa vituo vya afya vya Membe na Handali kuvitunza vifaa hivyo walivyokabidhiwa ili kutumika kwa ajili ya vizazi vijavyo.Ameziomba taasisi nyingine kuiga mfano wa Benki ya NMB kutokana na kuwajali wananchi kwa kutoa msaada kwao na hivyo kuahidi serikali kuendelea kuiunga mkono benki hiyo katika kazi zake .