 RAIS John Magufuli leo atazungumza na watendaji wa juu wa Mamlaka ya Mapato nchini (TRA) kwenye kikao, kitakachodumu kwa saa sita, ambacho pia kitawashirikisha wakuu wa mikoa.Kikao hicho ni cha kwanza na cha aina yake kufanyika, kikiwashirikisha kwa pamoja watendaji wa juu wa TRA na wakuu wa mikoa, kitafanyika katika ukumbi wa Mikutano wa Kimataifa wa Julius Nyerere (JNCC) jijini Dar es Salaam.Pia, kikao hicho kitahudhiriwa na Waziri wa Fedha na Mipango, Dk Philip Mpango. Ratiba ya kikao hicho iliyotolewa na TRA jana, inaonesha kuwa baada ya Rais Magufuli kutoa hotuba yake, kutakuwa na majadiliano kati yake, wakuu hao wa mikoa na watendaji wa juu wa TRA, ambayo yatadumu kwa dakika 35.Rais Magufuli anafanya kikao hicho, ikiwa ni takribani wiki moja kupita tangu alipowaagiza maofisa wa TRA, kuacha mara moja kukadiria viwango vikubwa vya kodi, visivyoendana na uhalisia, wanapowatoza kodi wafanyabiashara. Aliyasema hayo wakati akiwa ziarani wilayani Arumeru mkoani Arusha, ambapo katika hotuba yake alieleza kukerwa na tabia ya baadhi ya maofisa wa TRA, wanaofanya makadirio makubwa ya kodi kwa makusudi na kuwakatisha tamaa wafanyabiashara.Pamoja na kutoa onyo kali kwa maofisa hao wa TRA, Rais Magufuli aliuagiza uongozi wa juu wa TRA, kuwachukulia hatua stahiki maofisa wote wenye tabia hizo. Ni dhahiri kuwa kikao hicho cha leo, kitaibua mijadala kuhusu kero mbalimbali zinazotokana na ukusanyaji wa kodi za serikali na kupanga mikakati mipya ya kukusanya kodi kwa ufanisi. Katika hatua nyingine, wakuu wote wa mikoa nchini, jana walitembelea mradi wa ujenzi wa reli ya kisasa ya SGR kwa ajili ya usafiri wa treni ya umeme.Safari yao hiyo ilianzia mkoani Morogoro, ambako walitembelea na kukagua ujenzi huo na kutembelea pia kiwanda cha kutengenezea mataluma ya reli. Mkurugenzi Mtendaji wa Shirika la Reli (TRC), Masanja Kadogosa ndiye aliyewaongoza wakuu hao wa mikoa, kutembelea mradi huo, ambapo Mkuu wa Mkoa wa Mbeya, Albert Chalamila alipongeza hatua ya Rais John Magufuli ya kujenga reli hiyo, akisisitiza kuwa ni mwanzo mzuri wa kujenga Tanzania mpya.Alisema, mradi huu wa SGR ni mkubwa na unaonesha ni kwa kiasi gani serikali ya Chama Cha Mapinduzi imelenga kuleta mabadiliko si tu kwenye sekta ya mawasiliano na uchukuzi bali kwenye kila sekta.  Aliongeza;   Pia tumeona eneo la takribani ekari 1,000 walizopewa Mamlaka ya Usimamizi wa Bandari (TPA) kwa ajili ya ujenzi wa bandari kavu sasa hiyo ni hatua kubwa ya kuelekea uchumi wa kati. Kwa kifupi tumejifunza mengi kwenye ziara hii, tumeona katika kipindi hiki cha miaka mitatu ya Rais Magufuli kazi iliyofanyika ni kubwa kwelikweli. 