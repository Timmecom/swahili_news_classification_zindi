 SPIKA wa Bunge la Uganda, Rebecca Kadaga amewakumbusha wananchi wa Uganda kuwa historia ya kweli kuhusu bara la Afrika, ni ile iliyoandikwa na watunzi watokao katika bara la Afrika.Aliwaasa wanafunzi wa Uganda, kupenda kusoma historia iliyoandikwa na watunzi wa Kiafrika kwa sababu ni ya ukweli na haina chembe ya uongo. Alisema historia iliyoandikwa na wakoloni, kuwa ni ya uongo na inapotosha ukweli. Kadaga alisema hayo wakati akizindua kitabu kilichoandikwa na Naibu Katikkiro wa Buganda huko Owek jijini Kampala, Apollo Makubuya.Kitabu hicho kilipewa jina la  Kulinda, Uzalendo, au Mzaha? Uingereza na Harakati za Uhuru wa Uganda . Alisema baadhi ya waandishi wa kizungu, wamekuwa wakipotosha ukweli kuhusu nia yao ya kutawala bara la Afrika, wakisema ukoloni ulikuwa na lengo la kuwainua Waafrika na kuwafundisha ustaarabu. Ukweli ni kwamba wazungu walikuja Afrika kwa ajili ya kutunyonya kwa maslahi yao, na hii inaonesha kuwa chochote kitakachoandikwa na wazungu kuhusu bara la Afrika lazima kitakuwa kinyume chake,  alisema Kadaga. Mabuya alisema kitabu hicho kimeonesha namna Waingereza walivyoihadaa serikali ya Uganda wakati wakiwa kama wasimamizi wa nchi hiyo, kabla ya kupata uhuru na namna walivyoiteka Uganda baada ya kupata uhuru.