 SERIKALI imesema haitakuwa tayari kuona amani na utulivu wa nchi inachezewa huku ikisisitiza uwepo wa umoja kati ya wananchi bila kujali tofauti ya imani, kabila au itikadi yoyote.Hayo yalisemwa na Naibu Waziri wa Mambo ya Ndani ya Nchi, Hamad Yussuf Masauni wakati akifungua semina ya siku mbili iliyofanyika jijini Dar es Salaam ikiwahusisha viongozi wa taasisi za Kiislamu, lengo ikiwa ni kuwakumbusha kuhubiri amani katika sehemu zao.Naibu Waziri amesema mwelekeo na malengo ya Serikali ya Awamu ya Tano ni kukuza maendeleo katika sehemu mbalimbali nchini lengo ikiwa kuinua maisha ya wananchi na nchi kwa ujumla. Serikali hii imejidhatiti kuhakikisha maendeleo yanakuja kwa kasi na maendeleo hayawezi kuja ikiwa amani na utulivu haupo, sisi kama serikali tutahakikisha tunalinda amani iliyopo ili wananchi wapate kufanya shughuli za kiuchumi bila wasiwasi wowote,  amesema Masauni.Akizungumza wakati wa ufunguzi huo, Shehe wa Mkoa wa Dar es Salaam, Alhaji Alhad Mussa Salum aliihakikishia serikali kutokuwepo kwa mifarakano kati ya taasisi mbalimbali kama ilivyokuwepo awali huku akisisitiza kuendelea kwa umoja huo ili jamii ipate kuendelea. Sisi kama Bakwata tunaihakikishia serikali uwepo wa umoja na ushirikiano baina ya baraza na taasisi zingine na tofauti zetu hazipelekei kukoseana au kuvunjiana heshima kwahiyo tunaomba serikali iamini uwepo wa maelewano mazuri tu kwa maendeleo ya nchi hii,  amesema Shehe Alhad.Semina hiyo ya siku mbili imejumuisha viongozi wa taasisi 100 huku mada ya Nafasi ya Taasisi za Kiislamu katika Kuleta Umoja na Kuishi kwa Amani itajadiliwa.