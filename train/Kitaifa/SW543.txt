 JUMLA ya watu 422 wamepoteza maisha kutokana na ajali mbaya walizopata kuanzia Januari hadi Novemba mwaka jana katika Taasisi ya Tiba ya Mifupa na Mishipa ya Fahamu (MOI).Hayo yamesemwa na Meneja Ustawi wa Jamii na Uhusiano wa MOI katika Hospitali ya Taifa ya Muhimbili, Jumaa Almas.Almas amesema jumla ya watu 422 walipoteza maisha kutokana na ajali mbaya walizopata maeneo ya kichwani ikiwa ni takwimu za mwaka jana kuanzia mwezi Januari hadi Novemba. Vifo vingi vinavyotokea hapa ni wale waliopata ajali na kuumia vibaya maeneo ya kichwani, madaktari huwa wanajitahidi kuokoa maisha yao, wengine wanapoteza maisha wakiwa kwenye upasuaji,  alisema Almas. Elimu zaidi iendelee kutolewa, mfano dereva wa bodaboda waelimishwe kuvaa kofia ngumu, pia abiria, madereva wa magari kuvaa mikanda, hii itapunguza vifo vinavyotokana na majeraha makubwa kichwani. Alisema mfano mtu amepata ajali akaumia mguu, akiwahi kupata matibabu asilimia kubwa anapona, tofauti na majeraha makubwa kichwani, hivyo serikali iongeze bidii katika kuto elimu ya barabarani kwa abiria na madereva ili wajitambue na wafuate sheria za barabarani hii itasaidia kupunguza vifo vitokanavyo na ajali.Takwimu zinaonesha kuwa kumekuwa na ongezeko la ajali za barabarani kwa mwaka jana kutoka watu 3,467 kwa mwaka 2017 waliofikishwa majeruhi wa ajali hadi kufikia 3,847 kwa mwaka jana ikiwa ni ongezeko la watu 380 sawa na asilimia 10.Almas ametaja takwimu za pikipiki kwa mwaka jana Januari walipokea majeruhi 224, Februari 282, Machi 268, Aprili 268, Mei 294, Juni 319, Julai 280, Agosti 353, Septemba 403, Oktoba 335, Novemba 368 na Desemba 399 na kufanya jumla kuu kuwe na majeruhi 3,847.