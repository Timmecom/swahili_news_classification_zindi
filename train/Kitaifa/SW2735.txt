 WATU wenye mahitaji maalumu hususani ulemavu wa aina mbalimbali wametakiwa kuonesha uwezo wao ili waidhihirishie jamii kuwa wanaweza.Hayo yalisemwa na washiriki wa warsha ya uvumbuzi na ubunifu kwa wanafunzi wenye mahitaji maalumu katika vyuo vikuu vya Tanzania iliyofanyika mwishoni mwa wiki katika ukumbi wa Chuo Kikuu Huria cha Tanzania.Katika warsha hiyo iliyohudhuriwa na wanafunzi wenye mahitaji maalumu kutoka vyuo vikuu na vya kati kutoka Dar es Salaam washiriki waliambiwa njia hiyo ndio mbinu pekee ya kukwepa kudharauliwa na kunyanyapaliwa.Akizungumza wakati wa warsha hiyo, Mwandishi wa Habari kutoka Shirika la Utangazaji la Taifa(TBC), Tuma Dandi alisema suala la ulemavu ni suala mtambuka la kulipigania kwa nguvu zote ili kupata haki za msingi kila inapobidi.  Kumkataa binadamu mwenzako kwa sababu ana ulemavu ni aina nyingine ya ulemavu , alisema Dandi.Alisema watu wenye ulemavu wanapaswa kupigania haki zao mpaka tone lao la mwisho kwa kuwa kuendelea kukaa kimya ni kukubali kukandamizwa bila kutoa mrejesho wa namna wanavyoumia.Aliwataka watu wenye ulemavu kutoa mrejesho wa kutokubaliana na manyanyaso na ukikwaji wa haki zao kwa hoja na sio nguvu wala mabishano. Kamishna wa Polisi Jamii, Musa Ali Musa alisema Jeshi la Polisi linawajibika katika ulinzi wa raia na mali zao hivyo watu wenye mahitaji maalumu bado ni sehemu ya jamii ambayo inapaswa kulindwa kwa juhudi zote.Aliwataka washiriki wa warsha hiyo kwa kutumia vikundi na taasisi zao kuendelea kushirikiana na jeshi la polisi ili kuhakikisha matakwa na changamoto zao zinapatiwa ufumbuzi kwa ukaribu zaidi.  Kama mjuavyo sisi tunafanya kazi katika mazingira tofauti tofauti na tukijua mahitaji yenu itakuwa rahisi kujua namna ya kuwasaidia , alisema Kamishna Musa.Warsha hiyo ya siku mbili imeandaliwa na kuratibiwa na Dk Jilala kupitia Mradi wa Dahabu na imeshirikisha wanafunzi wa elimu ya juu na vyuo vya kati kwa mkoa wa Dar es Salaam na inakusudia kuendelea mikoa mingine ili kugundua fursa na changamoto za watu wenye mahitaji maalumu.