 ONGEZEKO la   si wapatao 600 limetajwa kuwa tishio kwa maisha ya binadamu, mifugo pamoja na baadhi ya wanyamapori hasa wakazi walioko kwenye Mamlaka ya Hifadhi, eneo la Ngorongoro. Kutokana na ongezeko hilo, madhara yatokanayo na fisi hao yameanza kuonekana ikiwemo hofu kwa wakazi wa eneo hilo baada ya mifugo na baadhi ya watoto wadogo kuanza kuuliwa.Hayo yalielezwa na Mkurugenzi Mkuu wa Taasisi ya Utafiti wa Wanyamapori (TAWIRI), Dk Simoni Mduma wakati akisoma taarifa  kwa  Naibu Waziri wa Maliasili na Utalii, Constantine Kanyasu wakati alipowatembelea ikiwa ni ziara yake kwanza tangu alipoteuliwa kushika nyadhifa hiyo. Ziara ya Kanyasu imelenga kuzifahamu taasisi anazoziongoza ili kujua namna zinavyotenda kazi na changamoto zinazowakabili ili kuzipatia ufumbuzi. Dk Mduma alisema jumla ya watoto wadogo 
wawili wameuawa na fisi hao huku mbuzi wapatao 30 pamoja na ng ombe tayari wameripotiwa kuuawa na makundi hayo ya fisi. Aliongeza kuwa kutokana na fisi hao kuongezeka, wamefikia hatua ya kuchimba pembeni mwa nyumba za wakazi wa eneo hilo na kisha kuingia ndani ya nyumba. Vile vile alitaja baadhi wanyamapori kama vile chita pamoja na watoto wa faru wameripotiwa kushambuliwa na makundi hayo ya fisi.Alifafanua kuwa ongezeko la fisi hao lina athari kubwa  kiikolojia kwa vile wanyamapori wanategemeana katika  kuishi hivyo wanyama fulani wanapoongezeka kuzidi idadi ya wanyama wengine huleta athari. Kutokana na athari hizo, Dk Mduma alitoa tahadhari kwa wakazi wa eneo hilo wajihami na fisi hao huku taasisi yake ikiendelea kufanya utafiti ili  kubaini chanzo cha ongezeko la fisi hao.Aliongeza kuwa hadi hivi sasa tayari kuna jopo la wataalamu ambalo liliundwa na Waziri wa Maliasili na Utalii, Dk Hamisi Kigwangallah kwa ajili ya kubaini sababu za ongezeko la fisi hao. Kwa upande wake, Mkurugenzi Mkuu, Dk Freddy Manongi amekiri uwepo wa fisi hao ambao wameanza kuwa hatari kwa sababu ya idadi yao imeongezeka kupita kiasi  na hivyo fisi hao wamelazimika kubadili mfumo wa namna ya kujipatia chakula.Hata hivyo, Dk Manongi alisema taasisi yake imeendelea kutoa elimu kwa wakazi wa maeneo hayo kuchukua tahadhali ili kuepuka madhara yanayoweza kutokea kwa binadamu na mifugo yake.