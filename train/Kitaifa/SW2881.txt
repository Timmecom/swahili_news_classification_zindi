 VIWANDA vikubwa jijini Arusha vimeipongeza serikali kupitia Shirika la Umeme Tanzania (Tanesco) kwa kuwezesha viwanda vyao sasa kuwa na umeme wa kutosha na wa uhakika.Wenye viwanda hivyo wamesema Tanesco imeboresha upatikanaji wa umeme, kwani tofauti na miaka miwili iliyopita, Jiji na Mkoa wa Arusha hawana tena shida ya umeme kwa sababu uko wa kutosha na wa uhakika. Waliyasema hayo jana baada ya kutembelewa na wahariri wa vyombo mbalimbali ya habari kuona maboresho makubwa ya nishati ya umeme kwenye Mkoa wa Arusha na kwa wateja wakubwa. Viwanda vilivyotembelewa ni A To Z, Sunflag, Tanelec na Kundi la Kampuni za Lodhia.Mkurugenzi wa Kundi la Kampuni za Lodhia, Sailesh Pandit alisema kwa sasa Tanesco wamefanya kazi nzuri sana kuhakikisha viwandas vinapata umeme wa kutosha na wa uhakika, hivyo uzalishaji kuongezeka.  Kwa hakika Tanesco sina tatizo nao. Wameboresha sana upatkanaji wa umeme na wamekuwa rafiki kwa wenye viwanda. Wamekuwa kama walipakodi, wanatufuatilia kwa karibu sana kuona huduma zinakuwa bora,  alisema Pandit. Aliongeza:  Tanzania ya viwanda bila umeme ni bure, lakini kwa hali ilivyo sasa, Tanesco wataiwezesha nchi kufika huko.Naishukuru serikali kwa kuhakikisha umeme unapatikana kwa wingi na kwa uhakika.  Pandit mwenye kumiliki viwanda vitatu Arusha vya chuma, vifaa vya plastiki na gypsum, anatumia umeme wa megawati saba kwa mwezi na inailipa Tanesco kati ya Sh milioni 500 hadi 600 kwa mwezi kwa kiwanda cha chuma pekee kilichoko Themi. Aidha, analipa kati ya Sh milioni 25 hadi 30 kwa kiwanda cha plastiki kilichopo Njiro. Pia anamiliki kiwanda kikubwa cha chuma kilichopo Mkuranga mkoani Pwani. Naye Ofisa Mtendaji Mkuu wa Kiwanda cha Polyfoam Limited miongoni mwa viwanda tisa ya A To Z, Viral Shah alisema hivi sasa wanapata umeme wa uhakika tofauti na miaka miwili iliyopita.Shah alisema kwa sasa wanatumia umeme wa megawati tisa kwa mwezi na wanalipa Tanesco Sh bilioni 1.1 kwa mwezi, na wanakusudia kuongeza megawati moja nyingine miezi michache ijayo.  Kati ya mwaka 2015 na 2016, hali ilikuwa siyo nzuri. Upatikanaji wa umeme haukuwa wa uhakika, ulikuwa hautoshi na ulikuwa ukikatika kila mara. Lakini kuanzia mwaka 2017 hali imekuwa nzuri sana, sasa hatuna tena shida ya umeme,  alisema Shah.Aliipongeza Tanesco na serikali kwa ujumla kwa uwekezaji mkubwa katika umeme huku akieleza kuwa sasa uzalishaji unakwenda vizuri katika viwanda vyao tisa. Alisema A To Z, mbali ya kutengeneza vyandarua kwa ajili ya matumizi ya nyumbani, pia wanatengeneza vifaa vya plastiki, nguo, mifuko ya kuhifadhia saruji, mifuko ya kutunzia mahindi yasiharibike.Kwa upande wake, Meneja Mkuu wa Kiwanda cha Tanelec, Zahir Saleh alisema Tanesco imefanya kazi kubwa katika upatikanaji wa umeme mkoani humo, na wenye viwanda wanaishukuru kwa kazi nzuri. Saleh alisema kiwanda hicho kinatumia uniti 100,000 kwa mwezi, na kutokana na huduma hiyo ya Tanesco, uzalishaji unafanyika kwa wingi. Alisema Tanelec inazalisha transfoma 25 hadi 30 kwa siku, huku hivi sasa ikiwa na oda ya transfoma 5,000 kutoka Tanesco kupitia miradi ya REA na pia oda kutoka nje ya nchi hasa Kenya kupitia shirika lao la umeme. Aidha, Meneja Mkuu huyo aliishukuru Serikali ya Tanzania kwa kuhakikisha kiwanda hicho kinafufuka na kufanya kazi, hiyo kuchangia katika ukuaji uchumi.Tanelec inamilikiwa na Serikali ya Tanzania kwa asilimia 30 na asilimia 70 zinamilikiwa na Kampuni ya Trans Century iliyorodheshwa katika Soko la Hisa la Nairobi nchini Kenya. Kwa upande wake, Meneja Mkuu wa kiwanda kikongwe cha Sunflag, Modest Charles alisema maboresho makubwa ya huduma ya umeme yamewafanya wazalishe kwa uhakika.  Miaka michache iliyopita, hali ilikuwa mbaya sana, tulikuwa tunasimamisha uzalishaji kwa sababu umeme haukuwa wa uhakika. Leo hii kwa kweli hatuna shida tena ya umeme, upo mwingi na wa uhakika,  alisema Charles.Alisema Sunflag ambayo ilianzishwa mwaka 1965, inazalisha nguo kwa kutumia pamba ya Tanzania ikianza kwa kuichambua hadi kutoa nguo, aliomba Tanesco igeiukie kutazama ubora wa umeme huo. Kwa upande wake, Meneja Miradi Mwandamizi wa Tanesco, Emmanuel Manirabona aliwashukuru wqteja hao wakubwa wa Arusha kwa kuona kazi nzuri iliyofanywa na serikali kupitia Tanesco. Aliahidi wataendelea kuboresha huduma siku hadi siku, lakini pia kuhakikisha umeme unaokwenda kwa wateja wao unakuwa na ubora unaotakiwa.Mkoa wa Arusha kwa sasa una megawati zaidi ya 120 wakati mahitaji yote, ya nyumbani na viwandani ni megawati 75 hivyo kuwa na ziada ya nishati hiyo. Hii imetokana na maboresho ya huduma ikiwamo utekelezaji wa Mradi wa Kukarabati na Kuimarisha Mifumo ya Umeme (TEDAP) uliotekelezwa katika mikoa ya Arusha, Kilimanjaro na Dar es Salaam.