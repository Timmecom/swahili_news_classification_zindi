 RAIS John Magufuli anatarajiwa kuwa mgeni rasmi katika kilele cha maadhimisho ya sikukuu ya wakulima (Nanenane) yatakayofunguliwa na Makamu wa Rais mkoani Simiyu.Waziri wa Kilimo, Japhet Hasunga alisema baada ya ufunguzi utakaofanywa na Makamu wa Rais, Mama Samia Suluhu Hassan, pia Agosti 3, mwaka huu Waziri Mkuu, Kassim Majaliwa atatembelea maonesho hayo yatakayofanyika katika viwanja vya Nyakabindi, Bariadi. Kwa taarifa hii, napenda kutoa mwito kwa wadau wote wa sekta za kilimo, ufugaji, uvuvi, ushirika, maliasili na mazingira pamoja na wananchi wote kushiriki kwa dhati katika maonesho ya mwaka huu,  alisema Hasunga.Waziri Hasunga aliwataka wadau kuzingatia kwamba mahudhurio yao yatakuwa ya manufaa kwani watajionea mbinu za kuboresha shughuli mbalimbali zinazowahusu wanunuzi na wafanyabiashara watapata fursa ya kutangaza bidhaa zao kwenye maonesho hayo yatakayoanza Agosti Mosi hadi Agosti 8 katika kanda zote nane. Maadhimisho ya Nane Nane mwaka huu ni ya 26 tangu kuanzishwa kwake.Yalianzishwa kwa lengo la kuwatambua na kuenzi wadau wakuu wa sekta ya kilimo. Hii ni mara ya pili baada ya mwaka jana, sherehe za Nane Nane kufanyika kanda ya Ziwa Mashariki inayohusisha mikoa ya Simiyu, Shinyanga na Mara.Waziri alipongeza uongozi wa mikoa hiyo kwa kufanikisha kuingiza uwanjani huduma za msingi ambazo ni maji na umeme. Alisema jukumu lililo mbele ya serikali na wadau wa sekta binafsi ni kuendeleza viwanja vya Nyakabindi kwa kujenga mabanda ya maonesho ya kudumu na kuboresha huduma muhimu za kijamii kuwe na maonesho endelevu yenye sura ya kitaifa na kimataifa.Kwa sasa vipo viwanja vinane vya maonesho katika kanda Kaskazini (Themi,Arusha), Mashariki (Mwalimu J.K.Nyerere, Morogoro), Nyanda za Juu Kusini (John Mwakangale,Mbeya), Kati (Nzuguni, Dodoma), Ziwa Magharibi (Nyamuhongolo, Mwanza) , Kusini (Ngongo, Lindi) na Kanda ya Magharibi ni kwenye viwanja vya Fatma Mwasa.