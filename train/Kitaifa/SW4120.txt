 VIGOGO 18 wa Kampuni ya Reli Tanzania (TRL), akiwamo aliyekuwa Mkurugenzi Mkuu wa kampuni hiyo, Kipallo Kisamfu wamefikishwa katika Mahakama ya Hakimu Mkazi Kisutu, wakikabiliwa na mashitaka 15, ya matumizi mabaya ya madaraka. Watuhumiwa hao wanadaiwa kuidhinisha michoro ya mabehewa 274 ya mizigo kinyume na mkataba wa zabuni.Mbali na Kisamfu, washitakiwa wengine ni Gilbert Minja, Paschal Mafikiri, Mathias Massae, Anthony Munishi, Charles Ndenge, Ferdinand Soka, Muungano Kaupunda, Joseph Syaizyagi na Kedmond Mapunda. Wengine ni Lowland Simtengu, Ngoso Ngosomwiles, Yonah Shija, Malumbo Malumbo, Stephen Kavombwe, Donatus Bandebe, John Charles na Ally Mwangila ambao walifikishwa mahakamani hapo jana na kusomewa mashitaka mbele ya Hakimu Mkazi Mkuu, Wilbard Mashauri.Wakili wa Serikali kutoka Taasisi ya Kuzuia na Kupambana na Rushwa (Takukuru), Maghela Ndimbo alidai Machi 21 mwaka 2013 Makao Makuu ya TRL, akiwa Mkurugenzi Mkuu, alitumia madaraka yake vibaya kwa kusaini mkataba wa zabuni kwa Kampuni ya Hindusthan Engineering and Industries Limited bila kuhakiki kwamba mkataba huo utatekelezwa kwa kuzingatia masharti ya mkataba.Ndimbo alidai katika mashitaka ya pili kuwa kati ya Februari 21 na Agosti 15 mwaka 2013 Mafikiri akiwa Kaimu Mhandisi Mkuu wa Ufundi, alishindwa kutoa taarifa ya mkataba wa zabuni wa kampuni hiyo na kusababisha ijipatie manufaa. Katika mashitaka ya tatu, inadaiwa Julai 18, 2013 Mafikiri aliidhinisha michoro 274 ya mabehewa ya mizigo kwa Kampuni ya Hindusthan kinyume na mkataba wa zabuni.Mshitakiwa huyo pia anadaiwa kwamba kinyume na mkataba aliidhinisha michoro ya mabehewa iliyoandaliwa na Kampuni ya Hindusthan. Katika mashitaka ya tano, inadaiwa Septemba 26, 2013 Kaupunda akiwa Kaimu Mhandisi wa Ufundi na Mkuu wa Idara aliidhinisha mchoro wa mabehewa na mafuta iliyoandaliwa na kampuni hiyo.Wakili Ndimbo aliendelea kudai kuwa kati ya Januari 10 na Februari 20, 2013 Kaupunda, Syaizyagi, Mapunda na Simtengu wakiwa waajiriwa wa TRL, wanadaiwa kwa nafasi zao za Mhandisi Mkuu wa Ufundi, Mchoraji Mkuu na Msaidizi Mkuu wa Meneja wa Usafirishaji wa Reli na wote wajumbe Kamati ya uthamini walitumia madaraka vibaya kwa kushindwa kufanya uchambuzi za zabuni.Mshitakiwa Munishi ambaye ni Meneja Mkuu wa Usambazaji, anadaiwa Februari 11, 2013 aliidhinisha usambazaji wa mabehewa 274 bila kuwasilisha ripoti hiyo kwenye bodi ya zabuni .Pia inadaiwa mshitakiwa Minja, Mafikiri, Massae, Munishi, Ndenge, wanadaiwa Februari 20, 2013 kwa kutumia madaraka yao vibaya waliidhinisha mapendekezo ya kamati ya uthamini katika mkataba wa Kampuni ya Hindusthan ili kusambaza mabehewa 274. Ndimbo aliendelea kudai Ngosomwiles, anadaiwa Aprili 10 mwaka 2014 maeneo ya karakana ya Tiljala India akiwa Kaimu Mhandisi Mkuu wa Ufundi alitumia madaraka vibaya kwa kuidhinisha uzalishaji wa mabehewa 50 bila kufuata masharti.Wakili Ndimbo alidai Shija na Malumbo, kwamba Julai 16, 2014 waliidhinisha Kampuni ya Hindusthan kuzalisha mabehewa 174 ya mizigo na washitakiwa Kavombwe na Bandebe wanadaiwa Septemba 4, 2014 maeneo ya Santragachi India waliidhinisha kampuni hiyo kuzalisha mabehewa 50 ya matangi ya mafuta.Shija na Malumbo wanadaiwa Julai 17, 2014 waliidhinisha kusafirishwa kwa mabehewa 50 huku mashitaka ya 13 kwa Kavombwe na Bandebe wanadaiwa kuidhinisha kusafirishwa kwa mabehewa 174 kuingia nchini bila kufuata masharti ya mkataba. Kwa upande wa mshitakiwa Charles na Mwangila wanadaiwa kati ya Aprili 26 na 27, 2015 kwa matumizi mabaya ya madaraka waliidhinisha Kampuni ya Hindusthan kuingiza nchini mabehewa 50 ya mafuta na 27 ya mizigo bila kuwa na uhakika kwamba mkataba utatekelezeka.Washitakiwa walikana mashitaka na upande wa upande wa mashitaka ulidai kuwa upelelezi wa kesi hiyo bado unaendelea. Hakimu Mashauri aliwataka kila mshitakiwa kuwa na mdhamini mmoja atakayesaini bondi ya Sh milioni 20 na awe na barua kutoka serikali za mitaa. Pia aliwataka washitakiwa wasitoke nje ya Dar es Salaam bila kuwa na ruhusa na kuahirisha kesi hiyo hadi Januari 18, 2019. Washitakiwa wote wamefanikiwa kupata dhamana na wako nje.