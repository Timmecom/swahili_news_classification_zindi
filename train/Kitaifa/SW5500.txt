 TIMU ya taifa ya Afrika ya Kati (CAR) mara mbili ilitoka nyuma na kuilazimisha sare ya 2-2 na kuwazuia wenyeji Rwanda kupata ushindi wa kwanza katika mchezo wa Kundi H wa mashindano ya kufuzu kwa Kombe la Mataifa ya Afrika, Afcon 2019, kwenye Uwanja wa Huye juzi Jumapili.Sare hiyo mbali na kuifanya Rwanda hadi sasa kutoshinda mchezo wowote kati ya mitano waliyocheza, imewatupa nje ya mbio hizo za kusaka nafasi ya kwenda Cameroon kucheza fainali hizo.Mchezo huo ulianza kwa timu zote kusaka bao la mapema na ilikuwa ndoto ya Amavubi ambao walifanikiwa kupata bao la kuongoza kupitia kwa nahodha wake Jacques Tuyisenge baada ya kupata msaada kutoka kwa Fitina Ombalenga.Hata hivyo, bao hilo halikuwavunja moyo wachezaji wa Afrika ya Kati, ambao haraka haraka walijipanga na kufanya mashambulizi ya nguvu na katika dakika ya 27 Habibou alipiga shuti lililomshinda kipa wa Amavubi, Yves Kimenyi na kujaa wavuni na kufanya ubao wa mabao kuwa 1-1.Katika dakika ya 45, wenyeji Rwanda kupitia kwa Tuyisenge alifunga baada ya pasi kutoka kwa mshambuliaji wa Simba ya Tanzania, Meddie Kagere ambaye kabla ya hapo shuti lake liliokolewa na kipa wa CAR wakati Rwanda ikijaribu kupata bao.Afrika ya Kati haikukata tamaa na juhudi zao zilizaa matunda katika kipindi cha pili kupitia kwa kiungo wake Geoffrey Kondogbia aliyefunga bao la kusawazisha katika dakika za majeruhi.Kimsimamo, Rwanda wako mkiani mwa kundi lao wakiwa na pointi moja tu, tatu nyuma ya CAR ambao wanashikilia nafasi ya tatu. Baadaye siku hiyo, katika mchezo mwingine wa kundi hilo, vinara Guinea walitoka sare ya kufungana bao 1-1 na Ivory Coast.