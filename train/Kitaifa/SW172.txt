 WAZIRI wa Nchi, Ofi si ya Rais, Tawala za Mikoa na Serikali za Mitaa (Tamisemi), Selemani Jafo ameuagiza uongozi wa manispaa ya Morogoro na mkandarasi wa ujenzi wa majengo ya Shule ya Sekondari Mji Mpya mkoani hapa kukamilisha ujenzi huo Agosti 30, mwaka huu ili wanafunzi waanze kusoma.Waziri huyo alitoa agizo hilo hivi karibuni alipofanya ziara ya kukagua maendeleo ya ujenzi wa majengo mapya ya shule hiyo baada ya awali kubomolewa kutokana na kupitiwa na njia ya reli ya mpya ya kisasa (SGR). Kwa sasa wanafunzi wa shule hiyo wamehamishiwa kwa muda katika shule ya Sekondari Tushikamane iliyopo karibu wakisubiri kukamilishwa kwa ujenzi wa majengo hayo mapya, ambapo serikali imetoa Sh bilioni 1. 4.Alisema manispaa hiyo ilichelewa kuanza ujenzi huo tofauti na ilivyo kwa wenzao wa Shule ya Sekondari Msoga iliyopo mkoani Pwani ambayo ilipitiwa na njia ya reli ya SGR. Wenzenu baada ya kulipwa fidia walianza ujenzi mara moja na tayari umekamilika na wanafunzi wapo shule tangu zilipofunguliwa Julai, mwaka huu, tofauti na Manispaa ya Morogoro, jambo hili sio kitu kizuri,  alisema.Jafo aliagiza kuwa ifikapo Agosti 30, mwaka huu karibu mwezi mmoja kuanzia sasa, ujenzi wa majengo hayo uwe umekamilika na wanafunzi wanakuwa madarasani na ameahidi kurejea tena kuona utekelezaji wa agizo lake. Pia alimwagiza mkurugenzi wa manispaa hiyo kuweka mazingira mazuri ya shule hiyo kutokana na kuwa na eneo kubwa tofauti na hapo awali.Mkurugenzi wa Halmashauri ya Manispaa ya Morogoro, John Mgalula, alisema walipokea Sh bilioni 1.4 za ujenzi mpya wa shule hiyo zikiwa ni fidia baada ya kupitiwa na njia ya reli ya kisasa ya treni ya mwendokasi (SGR).Alisema baada ya taratibu kukamilika ilipatikana kampuni ya vikosi vya ujenzi kutoka Wizara ya Ujenzi (Corporation Sole Works Superintendent ) ya Dodoma na kwa mujibu wa mkataba inatakiwa kufanya kazi kwa muda wa miezi minne na kwamba hadi sasa imeshalipwa asilimia 50 sawa na Sh milioni 715 kama malipo ya awali.Kwa upande wake, msimamizi wa ujenzi wa shule hiyo kutoka vikosi vya ujenzi mkoani Dodoma, Simeon Machibya, alimhakikishia Jafo kuwa licha ya kuchelewa kuanza ujenzi huo wataukamilisha Agosti 30, mwaka huu na kukabidhi majengo kwa halmashauri ya manispaa hiyo. Alisema ujenzi huo unahusisha vyumba vya madarasa 20, maktaba moja, vyumba vya kompyuta vitatu, vyoo matundu 36, nyumba nne za walimu na jengo la utawala.