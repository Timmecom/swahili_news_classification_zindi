 JESHI la Polisi mkoani Rukwa limethibitisha kuwa mama mjamzito aliyezaa kwa kujichana tumbo na kitu chenye ncha kali alipatwa na kichaa cha mimba. Kamanda wa Polisi mkoani humo, Mathias Nyange, alisema baada ya uchunguzi walibaini kuwa mama huyo aliyejulikana kwa jina la Joyce Kalinda (32) alifanya tukio hilo kutokana na matatizo ya kichaa cha mimba yaliyompata lakini kwa sasa anaendelea na matibabu katika Kituo cha Afya cha Kirando kilichopo wilayani Nkasi mkoani humo. Gazeti hili jana liliripoti kuhusu mkasa huo uliosababisha umati wa wakazi wa Kata ya Kirando kufurika katika kituo hicho cha afya kushuhudia tukio la mjamzito huyo kujichana tumbo kwa kitu chenye ncha kali akiwa nyumbani kwake na kumtoa mtoto akiwa hai. Tukio hilo lilitokea usiku wa kuamkia Alhamisi wiki hii ambapo Joyce alifika kwenye kituo hicho cha afya kwa ajili ya kujifungua lakini baadaye alitoroka na kurudi nyumbani kwake na kuamua kujichana tumbo hali iliyowafanya ndugu zake kumkimbiza tena hospitalini hapo kwa matibabu zaidi. Mganga Mkuu wa Wilaya ya Nkasi, Dk Hashimu Mvogogo alisema hali ya Joyce na mwanae zinaendelea vizuri ingawa bado amelazwa wodini. Dk Hashimu alisema juzi kuwa mara baada ya kufikishwa hospitalini hapo akiwa na hali mbaya, walimpatia huduma za dharura ikiwemo kumshona na kumtundikia chupa tatu za damu. Alisema kutokana na hali hiyo na kwa kuwa tayari Joyce ameshazaa watoto wanane mpaka sasa, wameamua kumsaidia kwa kumfunga kizazi ili asizae tena kutokana na kukutwa na tatizo hilo kila anapotaka kujifungua. Kwa mujibu wa Daktari huyo, uamuzi wa kumfunga kizazi pia uliridhiwa na ndugu zake akiwemo mama yake mzazi Joyce. Dk Mvogogo alisema kwa taarifa waliyopewa na mama mzazi, Joyce hupatwa na matatizo ya kichaa cha mimba kila anapokaribia kujifungua na hali hiyo hutulia mara anapojifungua.