 WAHADHIRI mbalimbali wa vyuo vya elimu ya juu wameunga mkono kauli ya Rais John Magufuli kwamba baadhi ya shahada zinazotolewa na vyuo vikuu sasa hazina hadhi bali wanafunzi wanamaliza vyuo ili kupata vyeti.Aidha wameshauri kufanyika kwa maboresho ya elimu na kuwe na msukumo wa kuwajali walimu kimaslahi lakini pia kuwaendeleza kitaaluma. Wakizungumza na gazeti hili kwa nyakati tofauti jana, wasomi hao walisema tatizo la shahada za  kudesa  katika vyuo vikuu nchini ni kubwa na linahitaji ufumbuzi wa kudumu ili kuhakikisha nchi inapata wasomi wazuri wanaomaliza vyuo na vyeti vinavyolingana na elimu waliyoipata.Juzi Rais Magufuli akizindua Maktaba ya Kisasa ya Chuo Kikuu cha Dar es Salaam (UDSM) aliutaka uongozi wa chuo hicho kuhakikisha shahada wanazotoa zina viwango vya juu na si shahada za  kudesa  na kuwataka wahadhiri kuwa wakali.Mhadhiri wa Chuo Kikuu cha Dodoma (UDOM), Dk Frank Tillya alisema walimu wanaowafundisha wanafunzi hao nao pia wanachangia kwa kiasi kikubwa kuporomoka kwa elimu ya vyuo vikuu."Walimu nao wanachangia kwa kiasi kikubwa, wengi hawana maadili kwa sababu kama una maadili huwezi kukubali kuona mwanafunzi anatoka hajui kitu, wanafunzi wengi wanatoka hawana kabisa quality (kiwango) ya shahada kwa sababu hawakufundishwa kufikiri," alisema.Alisema wanafunzi wengi wanafanya tu mitihani ili kufaulu, lakini elimu yao haiakisi hadhi ya shahada hata wanapomaliza vyuo, jambo ambalo linaleta changamoto katika kupata kazi kwani wanakuwa hawana uwezo wa kushindana. "Hata ukiangalia interview za kazi utabaini tatizo kubwa kwani vyeti wanavyokuja navyo vinakuwa na ufaulu mkubwa lakini wanapohojiwa unabaini kichwani hawana ujuzi unaofanana na ufaulu wao,  alisema.Dk Frank alisema ingawa Rais Magufuli hakueleza kwa kirefu ukubwa wa tatizo hilo, lakini ni suala linalohitaji mjadala wa kitaifa ili kulipatia ufumbuzi wa kudumu. Kwa upande wake, Mhadhiri wa Chuo Kikuu cha Dar es Salaam (UDSM), Dk Benson Bana alisema shahada ya sasa haimfanyi mhitimu kupata uwezo wa kuchanganua mambo wala kufikiri kwa mapana."Hili ni tatizo la kitaifa sijui tumejikita zaidi katika elimu nyingine, kijana amehitimu chuo lakini ukimwambia akuandikie barua au mpe habari ya kurasa tatu mwambie aifupishe hawezi," alisema Dk Bana. Hata hivyo, Dk Bana alisema moja ya sababu ya kushinda kuimarika kwa kiwango cha elimu ni mfumo wa elimu ya juu ambao alisema hauvidhibiti vyuo kuzalisha elimu bora kwa kiwango cha kutosha.