 MKUU wa Mkoa wa Dar es Salaam, Paul Makonda amesema ameridhishwa na kasi na viwango vya ujenzi wa mfumo wa Reli ya Kisasa (SGR) inayojengwa na Kampuni ya Yapi Merkezi ya Uturuki.Makonda ameyasema hayo alipotembelea mradi wa ujenzi wa reli hiyo ya kisasa kipande cha kutoka Dar es Salaam hadi Morogoro chenye urefu wa kilometa 300, akiambatana na kundi la watu zaidi ya 600 kutoka fani tofauati wakiwemo wasanii. Nimeridhishwa na viwango na maendeleo ya ujenzi kwa sehemu ulivyofikia pamoja na ushiriki wa Watanzania wengi katika mradi huu, tunataka muendelee kujenga kwa kasi hii,  amesema Makonda.Amesema serikali inataka kuona malengo ya Rais John Magufuli ya kutaka kuona SGR inakamilika na kuanza kutumika nchini yanatimia. Nimedokezwa hapa asilimia asilimia 96 ya watu walioajiriwa katika mradi huu ni Watanzania, hii ni fursa nzuri, wote mliambatana nami naamini mtakuwa mabalozi wazuri kuzungumzia mradi huu na miradi mingine mbali mbali inayotekelezwa na serikali ya awamu ya tano,  alisema.Awali, Mkurugenzi Mkuu wa Shirika la Reli Tanzania (TRC), Masanja Kadogosa alisema awamu ya kwanza ya mradi huo wa reli kutoka Dar es Salaam hadi Makutupora unagharimu Sh trilioni 7.1.Kadogosa alisema mradi wa ujenzi wa reli hiyo yenye urefu wa kilometa 1,219 kutoka Dar es Salaam hadi Mwanza umegawanyika katika vipande vitano, kipande cha kwanza ni kutoka Dar es Salaam hadi Morogoro chenye urefu kilometa 300 na unagharimu Sh trilioni 2.7. Kipande kingine ni kutoka Morogoro hadi Makutupora chenye urefu wa kilometa 422 ambacho kinagharimu Sh trilioni 4.4, Makutupora hadi Tabora kilometa 376.5, Tabora hadi Isaka kilometa 162.5 na Isaka hadi Mwanza kilometa 311.25,  alisema Kadogosa. Utandikaji wa reli umeshaanza hadi sasa zaidi kilomita 15 zimetandikwa. Na zoezi la utandikaji bado linaendelea. Mhandisi wa mradi kwa kipande cha Dar es Salaam   Morogoro, Machibya Masanja alisema mradi huo utakuwa na vivuko 17 vya juu na vivuko 15 vya chini sambamba na madaraja.Alisema katika eneo la Soga Mkoa Pwani itakuwa kiungio cha reli hiyo ya umeme ambako reli ya kisasa itapita juu na ile ya kawaida itapita chini.Alisema katika kipande cha Dar es Salaam   Morogoro, mbali ya kazi ya kutandika reli, kazi nyingine zinazoendelea ni ujenzi wa madaraja, makaravati, kuzalisha mataruma, ujenzi wa miundombinu ya ishara ya mawasiliano na nguzo za umeme.Kwa upande wa mataruma uzalishaji umeanza katika kiwanda kilichopo eneo la Soga mkoani Pwani na kiwanda hicho kinatarajia kuzalisha mataruma 1,200,400 kwa kipande cha Dar es Salaam   Makutupora.Kwa kipande cha Dar es Salaam   Morogoro yatazalishwa mataruma 500,100 na kipande cha Morogoro   Makutupora mataruma 703,300. Mataruma tunazalisha hapa nchini kwa kutumia malighafi kutoka katika viwanda vyetu. Taruma moja lina uzito wa kilo 380 hivyo tunahitaji saruji nyingi na tunapeleka mchango katika viwanda vyetu,  alisema Machibya.Katika eneo la Mzenga na Mlandizi, ujenzi wa makutano ya barabara na reli kuwezesha watu na magari kuvuka kwenda upande mwingine tayari umekamilika ambapo barabara itapita chini na treni juu.Alisema stesheni ziko sita na stesheni kubwa zitakuwa Dar es Salaam na Morogoro wakati stesheni ndogo zitakuwa Pugu, Soga, Ruvu na Ngerengere. Stesheni zetu zimesanifiwa kwa kufuata mazingira halisi ya nchi yetu, Dar es Salaam itakuwa na umbo la Tanzanite ya Morogoro imechanganywa kwa nyumba za asili na Milima ya Uluguru,  amesema.Hata hivyo, Machibya ame  sema katika Bonde la Mto Ruvu kuna changamoto ya udongo wa mfinyanzi, hivyo wamekata kina cha mita 2.5 kwa ajili ya kuweka mawe na kuboresha udongo ili kujenga tuta imara la reli. Katika eneo hilo pia kutajengwa madaraja sita.Maeneo mengine korofi yako kwenye Milima ya Kilosa ambayo inatakiwa kupasuliwa kuwezesha treni kupita chini.Mkuu wa Kitengo cha Habari TRC, Jamila Mbarouk amesema jumla ya wafanyakazi 6,440 wameajiriwa katika mradi huo ambao Watanzania ni 6,182 sawa na asilimia 96 na wageni ni 258 sawa na asilimia 4.Amesema reli hiyo itakapokamilika itaongeza kasi ya ukuaji wa uchumi hasa katika sekta ya usafirishaji kwani treni moja itakuwa na uwezo kukimbia spidi 160, akitolea mfano Dar es Salaam mpaka Morogoro kufika ni dakika 90 na pia kusafirisha tani 10,000 sawa na malori 500 yenye uzito wa tani 20 kila moja.