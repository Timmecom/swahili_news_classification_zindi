 VIONGOZI wa dini nchini wamezindua mkakati wa Mfumo wa Uchumi wa Soko Jamii unaolenga kuchochea kasi ya Tanzania kuelekea katika uchumi wa kati unaoendeshwa na viwanda vinavyojengwa.Uzinduzi huo ulifanyika jana jijini Dar es Salaam ukiongozwa na Mwenyekiti wa Kamati ya Kitaifa ya Mahusiano ya Dini Mbalimbali, Askofu Steven Munga kwa niaba ya Wakristo, Baraza la Maaskofu Katoliki Tanzania (TEC) na Jumuiya ya Kikristo Tanzania (CCT) kwa kushirikiana na Kaimu Mufti wa Tanzania, Shehe Ali Muhidin Mkoyogore kwa niaba ya Baraza Kuu la Waislamu Tanzania (Bakwata).Viongozi hao wa dini walisema katika uzinduzi huo mfumo wa uchumi wa soko jamii kwa Tanzania unalenga kuongeza ukuaji wa uchumi shirikishi na endelevu na kuhakikisha ustawi wa baadaye wa nchi.Muhtasari wa Mfumo wa Uchumi wa Jamii wa Soko Jamii kwa Tanzania: Kuelekea Maendeleo Shirikishi na Endelevu ya Kiuchumi unataja tunu za mfumo huo ni ufahamu, hekima, uwajibikaji, taifa kwanza, jumuiya, utu wa binadamu, uadilifu, vijana, tathmini ya sera za maendeleo, uwazi na umoja.Munga ambaye ni Askofu wa Kanisa la Kiinjili la Kilutheri Tanzania (KKKT), Dayosisi ya Kaskazini Mashariki, alisema umefika wakati Watanzania kumuunga Mkono Rais John Magufuli kufanya kazi kwa juhudi na maarifa ili kuongeza tija na kukuza uchumi. Sasa tuhame kutoka kwenye maneno kwenda kwenye vitendo dosari zilizopo katika mkakati huu kutegemea mazingira tofauti ya utekelezaji, zinaweza kurekebishwa ili kufikia malengo ya mradi, kila mmoja atimize wajibu wake,  alisema Askofu Munga. Shehe Mkoyogore alisema,  mfumo huu tuusome kwa makini na kuufanyia kazi sawa sawa. Mhadhiri Msaidizi Chuo Kikuu cha Mtakatifu Agustine cha Tanzania (Saut), Ntui Ponsian alisema mfumo huu unahitaji jamii kuwa na taarifa sahihi za kutosha kufanya uamuzi kwa maslahi ya taifa huku watu wakiwa waaminifu.  Mfumo huu pia utazalisha walipa kodi wengi kupitia ajira mbalimbali na biashara na watu watakwenda katika kilimo shambani kwa vile wanajua wana uhakika wa soko na kupata fedha,  alisema. Alisema ili matamanio ya Rais Magufuli kuacha Tanzania ikiwa na mabilionea 100 yatimie,viongozi wa dini wanatamani hayo ndiyo yafanyike huku kukiwa hakuna Mtanzania anayeachwa nyuma kiuchumi.Shehe wa Mkoa wa Mwanza, Hassan Kabeke, alisema uzinduzi wa kitabu hicho utawasaidia viongozi wa dini kuelewa wajibu wao kwani baadhi wanadhani kimakosa suala la uchumi linaihusu serikali pekee. Katibu Mkuu wa TEC, Padri Dk Charles Kitima alisema,  Uchumi wa Soko Jamii ni mfumo unaolenga utu wa mtu bila kunyanyasa wengine; kumfaa binadamu na siyo kumwangamiza; ni mfumo unaolenga kutunza mazingira na siyo kuyaharibu na yote yanakuwa kwa manufaa ya kizazi cha sasa na vijavyo. Alisema licha ya jukumu lao kubwa kuwaweka binadamu karibu na Mungu, wanatambua wajibu wao kuwafanya binadamu kushiriki uchumi shirikishi wa uzalishaji mali wawe na maisha bora na maendeleo. Padri Kitima alisema Watanzania wanapaswa kushirikishwa na kuelewa zaidi umuhimu wa uzalishaji na uendeshaji biashara adilifu katikati ya uchumi ili Mtanzania ampende Mungu na pia maendeleo ya kweli. Awali katika mazungumzo na wanahabari, Dk Kitima alisema wanataka kuwajenga watu wawe na ushindani na uzalishaji shirikishi katika uchumi hata kupitia Watanzania kumiliki kampuni mbalimbali na kubwa hata kupitia hisa ndiyo maana wanahimiza watu wafundishwe kuzalisha kiadilifu na kulipa kodi.