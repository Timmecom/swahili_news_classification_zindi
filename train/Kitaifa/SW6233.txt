 BALOZI wa Ubelgiji nchini, Van Acker amesema migogoro ya ardhi barani Afrika ni tatizo kubwa ambalo limeleta athari kwa wananchi hasa wale wa vijijini na kwamba kutolewa kwa hati za ardhi za kimila kunaweza kuwa msaada mkubwa kulinda ardhi za wananchi wengi vijijini na kuwawezesha kupata mikopo kutoka taasisi za fedha.Akizungumza wakati akikabidhi hati kwa wananchi wa vijiji mbalimbali vya Wilaya ya Buhigwe, Balozi Vicker alisema wakati huu ambao Tanzania inavutia wawekezaji wa ndani na nje ya nchi ni vizuri maeneo yakatambuliwa, yakapimwa na baadaye kutolewa kwa hati ambako kutasaidia kwa kiwango kikubwa kuwepo kwa ulinzi wa maeneo hayo.Kutokana na umuhimu wa jambo hilo, Balozi Vicker alisema Serikali ya Ubelgiji kupitia shirika lake la maendeleo la ENABEL limeamua kufadhili mpango wa utoaji hati kupitia mradi wa usimamizi wa maliasili kwa maendeleo ya kiuchumi ya wananchi (NRM-LED) imeamua kufadhili utambuzi, upimaji wa maeneo na kutoa hati za kimila kwa wananchi ili kuwafanya wamiliki kihalali maeneo hayo na kuondokana na migogoro ambayo inaweza kujitokeza.Balozi huyo alisema pamoja na kutolewa kwa hati hizo za kimila, amezitaka mamlaka za serikali za mitaa kutekeleza majukumu yake kwa kuhakikisha hati zinatolewa lakini pia kuweka mazingira ambayo hati hizo zitaweza kufanya kazi na waliopewa hati kuwezeshwa kifedha ikiwemo mikopo kutoka taasisi za fedha ili kuendesha miradi ya kiuchumi ambayo itawasaidia kuwaingizia kipato.Akizungumza katika kijiji cha Nyachenda, Wilaya ya Kasulu wakati wakimtembelea mkulima wa mfano wa zao la Maharage, Ofisa Kilimo katika Sekretarieti ya Mkoa Kigoma, Joseph Rubuye alisema kushindwa kutolewa kwa hati za umiliki wa ardhi kwa wakulima kumekwamisha wakulima wengi kupata mikopo kutoka taasisi za fedha na hivyo kushindwa kuleta mapinduzi kwenye kilimo ikiwemo kushindwa kutumia matrekta.Rubuye alisema utoaji wa hati unafanyika kwenye ngazi za halmashauri hivyo halmashauri zina wajibu wa kuyatambua, kuyapima na hatimaye kutoa hati kwa wakulima ili ziweze kuwasaidia jambo ambalo limekuwa likifanyika taratibu na sehemu kubwa ya wakulima mkoani Kigoma maeneo yao hayajapimwa.Kaimu Mkurugenzi Mtendaji wa Halmashauri ya wilaya Kasulu, Nimrod Kiporoza alimueleza balozi wa Ubelgiji kwamba wamekuwa wakitoa hati kwa wananchi ambao wameomba na kuanza mchakato lakini bado maeneo mengi hayajapimwa kutokana na kutolewa hati kwani maeneo mengi yana migogoro. Kiporoza alisema halmashauri imeanzisha mchakati wa kupeleka elimu na kuwahamaisha wananchi kuanza mchakato wa kuomba hati ili ziweze kutayarisha na kutolewa kwao.