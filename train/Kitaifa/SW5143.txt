 SHIRIKA la Maendeleo ya Petroli Tanzania (TPDC) linatimiza miaka 50 mwaka huu tangu kuanza shughuli zake kwa kujivunia mafanikio mbalimbali katika sekta ya gesi asilia na utafutaji mafuta ikiwa ndio shughuli yake ya msingi.Pamoja na shughuli hiyo, TPDC imetekeleza dhana ya uwajibikaji kwa jamii (CSR) katika maeneo mbalimbali ya kimaendeleo, hususani katika jamii ambazo shirika linatekeleza majukumu yake na katika maeneo ambayo miundombinu yake inapatikana. Meneja Mawasiliano wa TPDC, Marie Msellemu, anasema utekelezaji huo unafanyika kwa kutambua kuwa wananchi ni wadau muhimu katika utekelezaji wa majukumu ya shirika na kufanya wananchi hao kuona faida ya moja kwa moja ya rasilimali zinazowazunguka.Kupitia mpango wa CSR wa shirika, TPDC imekuwa ikisaidia katika sekta mbalimbali zikiwamo za afya, elimu, utawala bora, maji na michezo, na mpaka sasa wametumia takribani milioni 507 kwa ajili hiyo. Misaada yote inayotolewa hufuata utaratibu kama ilivyoainishwa kwenye sera ya shirika (CSR Policy), ya kurejesha sehemu ya faida kwa jamii.Anabainisha baadhi ya huduma walizotoa katika Mwaka wa Fedha 2014/2015 kuwa ni pamoja na kuchangia Sh milioni 15 katika ujenzi wa maabara ya Sekondari ya Mpunyule mkoani Lindi. Nyingine ni ujenzi wa maabara kwa shule za sekondari katika Halmashauri ya Wilaya ya Mtwara (Sh milioni 10) na boti ya kubeba wagonjwa kwa wakazi wa Kijiji cha Songosongo ili kurahisisha usafiri wa majini kwa wagonjwa. Boti hiyo imejumuishwa kwenye mradi wa bomba katika Mwaka wa Fedha 2012/2013 na kutoa Sh milioni 29.8.Msellemu anasema katika Mwaka wa Fedha 2015/2016 baadhi ya jamii zilizonufaika na sera hiyo ni shule za msingi za Kata ya Madimba zilizopata madawati 500 na baadhi ya shule za kata jirani katika Halmashauri ya Wilaya ya Mtwara (Sh milioni 60).Aidha katika mwaka huo wa fedha, walitoa msaada wa madawati 62 ya Sh 7,440,000 kwa Shule ya Msingi Zimbili ya Kinyerezi jijini Dar es Salaam, vifaa vya michezo kwa timu ya Wazawa FC katika Kijiji cha Mngoji katika Halmashauri ya Wilaya ya Mtwara vya Sh milioni tano na misaada mingine ya thamani ya Sh milioni 112.3.Katika Mwaka wa Fedha 2016 /2017 walitoa vifaa vya ujenzi kwa waathirika wa tetemeko la ardhi mkoani Kagera (Sh milioni 20), ukarabati wa Kituo Kidogo cha Polisi cha Kiwanja cha Ndege cha Mtwara katika Manispaa ya Mtwara Mikindani (Sh milioni tano). Anasema katika ujenzi wa Ofisi ya Serikali ya Mji Mpya wa Majohe, Dar es Salaam walitoa Sh milioni 10, na wakatoa Sh milioni 40 kwa ajili ya ujenzi wa vyoo kwa shule nne za msingi; Hingawali, Madangwa, Mkupama na Ngapa mkoani Lindi. Aidha, Sh milioni tano zilitumika kusaidia timu ya Serengeti Boys.Misaada mingine iligharimu Sh milioni 120.6. Katika Mwaka wa Fedha wa 2017/2018 na Mwaka 2018/2019 walitoa fedha za ujenzi wa vyoo kwa wanafunzi wenye mahitaji maalumu katika Shule ya Msingi Shangani mkoani Mtwara iliyopewa Sh milioni 12.Katika ujenzi wa Kituo cha Afya cha Kata ya Nakayaya katikaMtaa wa Bias Kitongoji cha Viwandani wilayani Tunduru katikia Mkoa wa Ruvuma walitoa Sh milioni 25. Katika hatua nyingine, TPDC ilichangia Sh milioni 25 katika Siku ya Moyo Duniani kwa Heart Foundation of Tanzania Dar es Salaam na kumalizia ujenzi wa jengo la zahanati katika Kijiji cha Mngoji, mkoani Mtwara kwa zaidi ya Sh milioni 21.Aidha, ilijenga vyoo katika Shule ya Msingi Kivinje wilayani Kilwa katika Mkoa wa Lindi (Kivinje-Kilwa) kwa Sh milioni 16, ilijenga miundombinu ya kusambaza maji safi Songosongo (Kilwa-Songosongo) kwa zaidi ya Sh milioni 21 na misaada mingine ya zaidi ya Sh milioni 246.Kaimu Mkurugenzi Mkuu wa TPDC, Kapuulya Musomba, anasema kati yaa Mwaka wa Fedha 2014/2015 na 2018/2019 fedha zinazotengwa kwa ajili ya jamii kimekuwa kikiongezeka kwa kasi.Wakati TPDC ikitimiza miaka 50 baada ya kuanzishwa kwake mwaka 1961, imekuwa ikigawana faida na jamii kwa kutenga bajeti kila mwaka. Bajeti hiyo imeongezeka kutoka Sh milioni 29.8 katika Mwaka wa Fedha wa 2014/2015 hadi Sh milioni 246.121 katika mwaka huu wa fedha wa 2018/2019. Shirika hilo lilitumia Sh milioni 112 .3 katika mwaka wa fedha 2015/2016 na Sh milioni 120.6 kwa mwaka wa fedha 2016/2017 na kufanya kutumia zaidi ya Sh milioni 507 kwa ajili ya shughuli za jamii katika muda wote.Hivi karibuni TPDC ilikabidhi Sh milioni 22 kwa Shule ya Msingi Kinyerezi ili kukabiliana na uhaba wa madarasa unaoilazimu shule hiyo kutoa elimu kwa awamu. Msellemu anasema msaada huo ni utekelezaji wa sera ya wizara inayotaka shirika hilo kusaidia katika nyanja za afya, elimu, maji na utawala bora ikiwemo mahitaji ya jamii husika.Anasema wamekuwa wakitoa misaada kwa jamii hususan mikoa ya Lindi, Mtwara, Pwani na Dar es Salaam linapopitia bomba la kusafirisha gesi asilia kutoka Mtwara mpaka Dar es Salaam.Katibu Tawala wa Wilaya ya Ilala, Sheila Lukuba, anaishukuru TPDC kwa msaada huo na kutaka wadau zaidi kujitokeza kukabili changamoto mbalimbali walizonazo huku akitaka wanafunzi kulinda rasilimali na kusoma kwa bidii. Wakazi wa Kisiwa cha Songosongo mkoani Lindi ni wanufaika wakuu wa CSR baada kuwa wa kwanza kugundulika kwa gesi asilia katika miaka ya 1974 na kampuni ya AGIP.Mwaka 2015, Songosongo yenye wakazi takriban 9,000 walipata msaada uliosaidia kukabiliana na changamoto waliyokuwa nayo baada ya kupatiwa boti ya kubeba wagonjwa. Kwa utekelezaji wa sera hii ya kurejesha sehemu ya faida kwa jamii, ni wazi TPDC inapaswa kusherehekea miaka 50 ya kuwepo kwake hasa kutokana na kugusa maisha ya jamii inayozungunga maeneo yanayohusika na mradi huo.