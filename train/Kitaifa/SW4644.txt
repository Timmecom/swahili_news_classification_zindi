 KAZI ya upanuzi wa bandari ya Dar es Salaam imeshika kasi, huku gati namba moja kati ya saba ikiwa imekamilika kwa asilimia 100 na kuwa tayari kuanza kupokea meli kubwa kutoka sehemu yoyote duniani kuanzia wiki ijayo.Meli kubwa ya kwanza itakayokuwa na shehena ya mizigo inatarajiwa kutia nanga katika bandari hiyo kubwa na maarufu katika Afrika Mashariki na kushuhudiwa na waziri mwenye dhamana ya ujenzi, uchukuzi na mawasiliano.Mkurugenzi Mkuu wa Mamlaka ya Usimamizi wa Bandari (TPA), Deusdedit Kakoko, alisema hayo alipokuwa anazungumzia maendeleo yaliyofikiwa katika utekelezaji wa mradi wa upanuzi utakaogharimu Sh bilioni 33.7 hadi kukamilika.Alisema ndani ya miaka mitatu, heshima ya bandari ya Dar es Salaam kimataifa itarejea. Alisema meli bila kujali za ukubwa zitakuwa zikipishana mithili ya daladala kwa ajili ya kupakua na kushusha shehena bila kusubiriana.Mkurugenzi huyo alisema upanuzi huo umeiongezea uwezo gati hiyo yenye urefu wa meta 192 wa kubeba meli kubwa mbili za tani 45,000 hadi tani 60,000 kwa wakati mmoja kutokana na kuongezewa kitako cha upana wa meta 11.5 kinachobebwa na nguzo imara za zege zilizochimbiwa meta 70 chini ya bahari.Alisema baada ya kukabidhi gati kwa TPA, siku chache zijazo mkandarasi atakabidhiwa na kuanza kazi ya upanuzi wa gati namba mbili inayotarajiwa kukamilika Machi mwakani na upanuzi utaendelea hadi kufikia gati namba saba.Akizungumzia ujenzi wa gati ya magari na yadi ya kuegesha magari, alisema mradi huo ulitakiwa uwe umekamilika, lakini mkandarasi alikutana na changamoto ya kuwapo kwa udongo mbaya na hivyo kulazimika kutafuta udongo mzuri na kuujaza na kwamba ujenzi unatarajiwa kukamilika na kukabidhiwa Juni mwakani.Alisema kukamilika kwa gati hiyo kutaiwezesha bandari kupokea magari 10,000 kwa siku kutoka uwezo wa kupokea magari 2,500 sawa na mara nne ya uwezo na kwamba kwamba mwaka itakuwa magari 200,000 kutoka magari 90,000. Kukamilika kwa gati hii kutaleta mapinduzi makubwa kwani tunaweza kupokea meli ya magari 3,000 hadi 5,000 na ikapakuliwa kwa siku moja tu,  alisema na kusisitiza;  Ndugu wananchi na wadau hasa mawakala wa meli wakae mkao wa kula waachane na siasa za kuambiwa meli zinasubiri sana hapa tuna meli 12 tu na zilishawahi kufika 18 tu naomba wananchi wawe na amani serikali yao inafanya kazi,  alisema Kakoko.Aliongeza kuwa upanuzi wa gati utakwenda sambamba na upanuzi wa lango la bandari kwa kuongeza kina kutoka meta 10 hadi 16 ambapo kwa sasa unafanyika usanifu na ifikapo Juni mwakani uchimbaji utaanza rasmi. Nia yetu ni hadi kufikia Desemba mwakani tuwe na gati kuanzia sifuri hadi namba tatu na upanuzi wa lango uwe umekamilika ili tuweze kupokea meli za kimataifa zenye kina cha meta 15 na uwezo wa kubeba hadi makasha 6,000 kutoka meli za sasa zinazoweza kubeba makasha 2500 tu,  alisema Kakoko.Aliongeza,  Watu wa meli wajiandae hapa meli zitakuwa zinapishana kama daladala zinavyopishana, bandari hii ipo kwenye eneo ambalo Mungu amelibariki kijiografia katika ukanda huu kuanzia Misri hadi Afrika Kusini na kwa sasa biashara ya dunia imehamia upande wa Mashariki kutoka Magharibi.  Hivyo miaka mitatu ijayo tuna uhakika wa kurudisha ule utukufu wa bandari ya Dar es Salaam,  alisisitiza.Akifafanua zaidi kuhusu mradi huo, Mkurugenzi wa Huduma za Uhandisi TPA, Charles Ogare, alisema mradi huo unahusisha uongezaji wa kina cha kutoka meta sita hadi meta 12.9 kutoka usawa wa bahari baada ya maji kupwa, upana wa meta 34 na itakuwa na urefu wa meta 320 pamoja na ujenzi wa yadi yenye ukubwa wa mita za mraba 69,000. Mkurugenzi wa Bandari ya Dar es Salaam, Fredy Liundi, alisema upanuzi wa bandari hiyo ulikuwa na ulazima kutokana na kuongezeka kwa shehena ya mizigo kupita uwezo wa bandari.