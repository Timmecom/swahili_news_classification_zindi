 SERIKALI ya Mapinduzi ya Zanzibar imesema sheria ya askari kuruta mwanamke anapobeba ujauzito wakati akiwa katika mafunzo kufukuzwa kazi, itaendelea kuwepo kwa ajili ya kulinda nidhamu za wapiganaji na maadili yake.Hayo yalisemwa na Naibu Waziri wa Nchi, Ofisi ya Rais, Tawala za Mikoa na Serikali za Mitaa na Idara Maalumu ya (SMZ), Shamata Shaame wakati akijibu swali la Mwakilishi wa Jimbo la Paje, Jaku Hashim Ayoub.Ayoub alitaka kujua kwa nini askari wa Kituo cha Paje (jina linahifadhiwa) amefukuzwa kazi bila ya kufuata taratibu, ikiwemo uchunguzi wa afya katika hospitali za serikali, baada ya kubainika kubeba ujauzito.Shaame amesema, mafunzo ya uaskari yanafanyika kwa mujibu wa sheria, ikiwemo mwanamke hatakiwi kubeba ujauzito katika kipindi cha miaka miwili pamoja na kuolewa.Amesema, uchunguzi wa afya za askari kuruta, hufanyika mara kwa mara katika nyakati tofauti ili kujua kama wapo salama na afya zao ili kukabiliana na harakati za mafunzo.Aidha, Shaame alisema hata mwanamume hatakiwi kuoa au kumbebesha ujauzito askari mwenzake katika kipindi cha miaka miwili, ikiwa ni sheria za uaskari.Mheshimiwa Spika hizo ndiyo sheria za uaskari kuruta wakati wanapokuwa katika mafunzo hadi kumaliza na kufikisha miaka miwili. Askari mwanamke hatakiwi kubeba ujauzito wala kuolewa sambamba na askari mwanamme hatakiwi kuoa katika kipindi hicho amesema.Alisema lengo la sheria hiyo, sio kuwanyima faragha askari au uhuru, lakini ni kujiweka katika ukakamavu na kuzingatia sheria mara wanapomaliza mafunzo katika kipindi cha miaka miwili.Awali, Shaame alisema Idara ya Vikosi vya SMZ iliweka miaka mitatu askari wa kike na kiume hawatakiwi kuoa wala kuolewa, kwa lengo la kujenga nidhamu katika fani zote.Mapema, Waziri wa Nchi, Ofisi ya Rais, Tawala za Mikoa na Serikali za Mitaa na Idara Maalumu za SMZ, Haji Omar Kheir alisema serikali haina nia ya kufuta kipengele hicho na kupunguza muda wa askari kuoa au kuolewa mara anapomaliza mafunzo yake.Alisema sheria hiyo ni kwa mujibu wa majeshi yote ya kikanda na kimataifa, ambayo inalenga katika kumuweka askari kuwa imara na kuvumilia mazingira mbali mbali.Serikali haina nia ya kubadilisha sheria hiyo ikiwemo kupunguza muda wa kuolewa au kuowa kwa askari anayemaliza mafunzo yake ya miaka miwili amesema.