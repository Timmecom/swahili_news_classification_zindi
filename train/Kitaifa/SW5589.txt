 SERIKALI imewataka wapinzani kuacha kupotosha wananchi kuhusu kasi ya ukuaji wa uchumi na kusema takwimu tarajia za Benki ya Dunia (WB) na Benki ya Maendeleo ya Afrika (AfDB), zinaonesha ukuaji wa uchumi utakuwa juu ya wastani wa asilimia sita.Aidha, imesema si kweli kuwa Shirika la Fedha la Kimataifa (IMF), limetoa taarifa kuhusu hali ya ukuaji wa uchumi nchini Tanzania na kutaka wabunge wasubiri ripoti hiyo. Kauli hiyo imetolewa na Waziri wa Fedha na Mipango, Dk Phillip Mpango (pichani) aliposimama mara mbili kuwapa taarifa wabunge wa upinzani, ambao walikuwa wakiizodoa serikali kwamba uchumi unaporomoka kutokana na mipango mibovu ya Serikali ya Awamu ya Tano.Mara ya kwanza, Dk Mpango alisimama kutoa taarifa kwa Mbunge wa Mbozi Magharibi, David Silinde (Chadema) ambaye alisema uchumi wa Tanzania unakua kwa asilimia nne kwa mujibu wa taarifa ya IMF na sababu kubwa ni fedha nyingi kutoingia katika mazunguko wa ndani na kwenda nje. Silinde alikuwa akichangia hoja ya bajeti ya Wizara ya Ujenzi, Uchukuzi na Mawasiliano iliyowasilishwa juzi.Dk Mpango alisimama na kutoa taarifa kwa mbunge kwamba kauli anayosema si sahihi, kwa kuwa hata IMF wenyewe wamemwandikia barua Aprili 18, mwaka huu, wakikanusha kutoa taarifa na kusema wao hawahusiki na taarifa inayokaririwa. Aidha, alisimama tena kutoa taarifa kwa Mbunge wa Kigoma Mjini, Kabwe Zitto (ACT-Wazalendo) ambaye alisema kwamba katika kipindi cha miaka minne, ukuaji wa uchumi umezidi kudorora pamoja na serikali kutumbukiza zaidi ya Sh trilioni 18.7 katika miradi ya maendeleo.Alisema miradi hiyo imelenga kuchochea uchumi, lakini badala ya kukua, uchumi umeporomoka hadi kufikia asilimia nne. Dk Mpango alilieleza Bunge kwamba kauli ya Zitto, sio sahihi kwa kuwa katika kipindi cha miaka minne, uchumi umeendelea kukua huku akieleza hali hiyo kwa takwimu. Alisema kwa mwaka 2013, uchumi ulikua kwa asilimia 6.8; mwaka 2014 asilimia 6.7; mwaka 2015 kwa asilimia 6.2; mwaka 2016 kwa asilimia 6.9; mwaka 2017 kwa asilimia 6.8 na mwaka jana (2018) ulikuwa kwa asilimia 6.9.Waziri Mpango alisema takwimu hizo ni rasmi na kuhoji wapi alikopata Zitto takwimu kwamba uchumi umekua chini ya asilimia sita au nne anayong ang ania. Alisema kwamba taarifa za makisio za AfDB zinasema ukuaji wa uchumi kwa Tanzania mwaka huu, utakuwa asilimia 6.9 wakati taarifa za Benki ya Dunia zinasema utakua kwa asilimia 6.6.Pamoja na kupokea taarifa za waziri Mpango kwa mujibu wa Kanuni za Kudumu za Bunge, Zitto aliendelea kuhoji mchango wa sekta ya ujenzi katika uchumi wa Tanzania na kusema wakati wa kufungwa kwa hoja ni lazima serikali iseme kutokana na fedha hizo, viwanda vingapi vimejengwa.Alisema ipo haja ya kujiuliza kwa nini badala ya kwenda mbele tunashuka, wakati Bunge limeidhinisha fedha nyingi katika wizara hiyo zenye wastani wa asilimia 46 ya bajeti yote ya maendeleo, huku ikiwa imepewa Sh trilioni 18.7 mpaka mwaka ujao wa fedha. Alisema hali ya Tanzania, inakuwa ngumu kutokana na fedha zote zinazokusanywa kama kodi zinaondoka kwenda nje, badala ya kubaki nchini.Naye Silinde aliitaka serikali kubadili muundo wa utekelezaji, kuhakikisha miradi mikubwa kama ya ujenzi wa SGR unatumia chuma cha ndani. Alisema mradi huo wenye thamani ya dola za Marekani bilioni saba kwa kutumia malighafi kutoka nje, unafanya hali ya uchumi wa Tanzania kuendelea kudorora.Alitaka miradi ya Liganga na Mchuchuma, kuwezeshwa kufanya kazi ili awamu ya mbili na ya tatu ya ujenzi wa SGR, ifanywe kwa malighafi za Tanzania, ili fedha zibaki nchini. Alisema miradi hiyo inahitaji Sh bilioni tatu, fedha ambazo zikitumika zitasaidia kuneemesha uchumi Alishauri kuanza kujengwa kwa bandari kavu mkoani Morogoro ili matunda ya uwekezaji huo, yaonekane mapema zaidi.Hata hivyo, Mbunge wa Msalala, Ezekiel Maige (CCM) aliwataka wapinzani kutambua ukweli kuwa matunda ya mradi mkubwa kama SGR, yataonekana baada ya muda mrefu, kwani katika ujenzi wa aina hiyo matunda ya haraka huwa asilimia 30 tu na matunda kamili yatapatikana baada ya kukamilika kwa mradi husika.