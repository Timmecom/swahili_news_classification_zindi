 MENEJIMENTI ya Shirika la Umeme nchini (TANESCO) na Mamlaka zote za Maji katika mikoa yote inayolima korosho, zimetakiwa kuhakikisha huduma ya umeme na maji, zinapatikana kwa muda wote kwenye viwanda vya kubangulia korosho ili kuharakisha kazi hiyo.Agizo hilo lilitolewa jana na Waziri wa Viwanda, Biashara na Uwekezaji, Joseph Kakunda kwenye kikao maalumu na wabanguaji wadogo wa korosho katika mikoa ya Lindi na Mtwara. Alisema serikali haitakubali kuona umeme au maji, vinakatika katika viwanda vya kubangua korosho, kwani hatua hiyo itachelewesha kazi hiyo. Tanesco simamieni vizuri umeme usikatikekatike na Mamlaka za Maji hakikisheni maji yanapatikana kwa saa nane na zaidi kwa ajili ya kuchemshia korosho.  Naagiza uongozi wa mikoa hakikisheni mnalisimamia suala hili ili kuhakikisha huduma hizi zinapatikana kwa uhakika.  Hatua hii itawezesha viwanda vinavyofanya kazi ya kubangua korosho, vipate umeme na maji kwa muda wa kutosha.Mzunguko wa kubangua korosho unahitaji upatikanaji wa umeme kwa muda wote wa ubanguaji. Tunataka kazi hii ifanyike kwa uhakika kwani wakati umefika wa kuviwezesha viwanda vyetu kubangua korosho hapa hapa nchini  alisema Kakunda. Katika hatua nyingine, Waziri huyo, alilitaka Shirika la Kuendeleza Viwanda Vidogo (SIDO) kwa kushirikiana na Taasisi ya Utafiti wa Kilimo ya Naliendele, kuwatembelea wabanguaji wadogo hao wa korosho ili kuwasaidia kuwa na ufanisi wa kazi hiyo.Aliwaagiza pia wabanguaji hao wadogo wa korosho, kukaa na wataalamu ili kuona namna ya kuboresha au kuendesha kazi hiyo ya ubanguaji wa korosho, ambayo inatarajiwa kuanza rasmi kati ya Desemba 10 na 11, mwaka huu. Kuhusu malalamiko yaliyotolewa na wakulima wa korosho kuhusu kucheleweshwa kwa malipo yao, Waziri wa Kilimo, Joseph Hasunga alifafanua kuwa hadi kufikia Desemba 8, mwaka huu vyama vilivyohakikiwa ni 328 kati ya vyama 504 katika mikoa ya Kusini ya Lindi, Mtwara na Ruvuma.Alisema, kwa nchi nzima vyama vya msingi ambavyo vimesajiliwa kwa ajili ya zao la korosho ni 617.Kati ya hivyo vilivyohakikiwa ambavyo tayari vimeshafanyiwa malipo ni 319. Alisema jumla ya fedha ambazo zimelipwa hadi sasa ni zaidi ya Sh bilioni 83 katika mikoa hiyo mitatu ya Kusini. Alisema bado kazi ya uhakiki inaendelea na kuwa mkoa wa nne wa Pwani umeongezwa. Alisema timu nyingine ya uhakiki ipo mkoani humo ikiendelea na kazi hiyo ili na wao waanze kulipwa stahiki zao haraka. Kutokana na kazi hii ya uhakiki kuonekana kuwa inaweza ikachukua muda mrefu hivyo hadi kufikia Desemba 8, mwaka huu kuna timu 21 zinafanya kazi ya uhakiki na imepanga hadi kufikia Desemba 11, mwaka huu timu hiyo iongezeke hadi kufikia 40, lengo likiwa ni hadi ifikapo Desemba 31, mwaka huu, kazi hiyo yote iwe imeshamalizika  alisema.Mbanguaji wa korosho wa mjini Mtwara, Siwa Rajabu aliiomba serikali kuangalia namna ya kuweza kupata mashine za upimaji za kieletroniki ili kuondokana na changamoto ya wakulima kuibiwa kilo zao wakati wa upimaji. Kikao hicho kilikuwa na lengo la kuingia makubaliano kati wabanguaji hao wadogo na serikali, juu ya kuanza rasmi kwa kazi ya ubanguaji wa korosho, ambapo vikundi 15 vya wabanguaji kutoka kwenye mikoa hiyo vilishiriki.