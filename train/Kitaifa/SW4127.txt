 NAIBU Waziri wa Nishati, Subira Mgalu amemwagiza mkandarasi anayesambaza umeme vijijini katika wilaya ya Chamwino mkoani Dodoma kupeleka umeme kwenye shamba la umwagiliaji katika Kijiji cha Chiboli, ambalo kwa sasa linatumia umeme wa nguvu za jua.Alitoa kauli hiyo hivi karibuni wakati alipokuwa Kijiji cha Chiboli baada ya Mbunge wa Mtera, Livingstone Lusinde kuomba shamba hilo kupelekewa umeme.Naibu Waziri huyo alimuagiza mkandarasi wa mradi wa umeme vijijini, Kampuni ya Ok kuhakikisha anafanya jitihada kuhakikisha shamba hilo linapata umeme ili kupunguza gharama za uendeshaji. Naagiza umeme ufike kwenye kisima cha maji, hiyo ni biashara na Tanesco(Shirika la Umeme Tanzania) watafanya biashara kutokana na umeme utakaokuwa unatumika kwenye mradi huo wa umwagiliaji,  alisema.Awali, Mbunge wa Mtera, Lusinde alimwomba Naibu Waziri Mgalu kupeleka umeme kwenye mradi wa kilimo cha umwagiliaji. Shamba hilo linatumia umeme wa nguvu ya jua ambao hauna uwezo mkubwa, umeme wa jua unajaza tangi kwa muda wa siku tatu, tunaomba tupewe transfoma,  alisema.Mwenyekiti wa Kijiji cha Chiboli, Ernest Mkoba aliomba kuangaliwa suala la kupelekwa umeme kwenye shamba la umwagiliaji ili kupunguza gharama za uendeshaji na kwenye Kanisa la Evangelist Assemblies of God (EAGT) la kijijini hapo.Mkuu wa Wilaya ya Chamwino, Vumilia Nyamoga alisema juhudi za serikali kuwasha umeme kwenye vijiji vingi nchini ni jambo la kupongezwa.Mgalu alifanya ziara katika kijiji cha Chiboli na kuwasha umeme katika zahanati ya kijiji hicho pamoja na kisima cha maji, ambapo kijiji hicho kimepata umeme kupitia mradi wa Backbone Transmission Investment Project (BTIP) (kv 400).Mradi huo umesambaza umeme katika vijiji 121 vinavyopitiwa na mradi kutoka mkoani Iringa hadi Shinyanga.Mgalu alisema, Serikali ya Awamu ya Tano ilipoingia madarakani mwaka 2015 kulikuwa na vijiji takribani 2,018 vyenye umeme, lakini kuanzia Januari 2016, vijiji vipya vilivyoongezeka ni takribani 5,000, hivyo hadi sasa vijiji 7,290 vina umeme kati ya vijiji 12,268 vilivyopo nchini.