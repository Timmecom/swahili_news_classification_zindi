 SPIKA mstaafu wa Bunge la Tanzania, Anne Makinda amesema kuna haja ya vyuo vikuu nchini, kujielekeza katika utoaji wa elimu bora, itakayomwezesha mhitimu kukabiliana na changamoto ya ajira katika soko la dunia badala ya kutazama soko la nchini pekee.Makinda aliyasema hayo jijini Dar es Salaam juzi wakati wa Mahafali ya 14 ya Chuo Kikuu cha Aga Khan, ambako pamoja na mambo mengine aliwataka wahitimu wa mahafali hayo, kutumia elimu waliyoipata chuoni hapo kulisaidia taifa katika harakati zake za kimaendeleo. Alisema ili kuwahakikishia nafasi za ajira katika soko la dunia, vyuo vikuu nchini vina kila sababu ya kuwasaidia wahitimu  kujiuza  kimataifa, hatua ambayo pia itawafanya wahitimu hao kuwa na uhakika wa ajira kipindi wanapomaliza masomo yao vyuoni. Hakuna ubishi kuwa vyuo vyetu hapa nchini vinazidi kupiga hatua kubwa kwa sasa katika utoaji wa elimu, lakini pamoja na mafanikio hayo, vyuo hivyo vina kila sababu ya kuhakikisha elimu wanayoitoa inakuwa yenye viwango vya kimataifa ili kuifanya iweze kuwawezesha wahitimu kuleta ushindani katika soko la ajira,  alisema Makinda.Spika huyo mstaafu aliyekuwa mgeni rasmi, alitumia nafasi hiyo kukipongeza chuo hicho na Taasisi ya Aga Khan kwa ujumla kwa juhudi mbalimbali inazozifanya hususani katika utoaji wa elimu nchini na kuwawezesha wanafunzi wanasoma katika vyuo hivyo, kumaliza masomo kikamilifu huku chuo hicho kikiwalipia sehemu ya ada zao. Aidha, Makinda aliwataka watu wanaopewa nafasi mbalimbali katika jamii kutumia fursa hiyo kwa kufanya kazi au shughuli wanazopewa kwa nguvu zote ili kuleta mabadiliko chanya hatua ambayo pia itawafanya wawe mfano mzuri mbele ya jamii hiyo na zingine.Awali, Mkuu wa Chuo Kikuu cha Aga Khan, Profesa Joe Lugalla alisema katika kuhakikisha chuo hicho kinazidi kupiga hatua, tangu kianzishwe nchini kimejielekeza katika utoaji wa elimu katika nyanja mbalimbali zikiwemo za afya na elimu hatua inayokifanya izidi kujiweka katika mazuri ya utoaji wa elimu nchini. Profesa Lugalla alisema kwa mwaka huu chuo hicho kimetoa wahitimu 39 wakiwemo wahitimu 26 wa ngazi ya Shahada ya Uzamivu katika elimu na wahitimu 13 katika ngazi ya Shahada ya Kwanza ya Uuguzi na Afya.