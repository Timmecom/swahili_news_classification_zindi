 JESHI la Polisi nchini limesema linafuatilia kwa karibu maoni, yanayotolewa kwenye mitandao ya kijamii kuhusu kifo cha Mmiliki wa Kampuni za IPP, Dk Reginald Mengi ili kujiridhisha kama kweli kifo chake, kimetokana na mkono wa mtu au ni kifo cha kawaida.Hayo yalibainishwa na Mkuu wa Jeshi la Polisi nchini (IGP), Simon Sirro alipofika nyumbani kwa Mengi jijini Dar es Salaam jana kwa ajili ya kutoa pole kwa familia, ndugu, jamaa na marafiki.IGP Sirro alisema Jeshi lake linafuatilia yote, yanayozungumzwa kwenye mitandao na kama itabainika kifo cha Dk Mengi, kimetokana na mkono wa mtu, sheria itachukua mkondo wake, kwa kuwa hakuna aliye juu ya sheria.Lakini, pia alisema wanafanya hivyo ili kujiridhisha wasije wakamuonea mtu yeyote kwa sababu ya mitandao.Aliwataka wananchi watulie, kwa kuwa yote yanayoelezwa mitandaoni wameyachukua kwa uzito wake. Alisema Jeshi hilo limefungua kadokezo kwa ajili ya kufuatilia hayo yote, yanayozungumzwa ili kuona kuna ukweli kiasi gani. Jambo la msingi tumalize kwanza msiba, hayo yanayozungumzwa mitandaoni tunayafuatilia, tukiingiza mambo mengi wakati wa shida, tunaweza kupoteza mwelekeo, nilikuwa napitia na utaona kila mtu ana maoni yake, niwaombe tu wananchi watulie, alisema IGP Sirro.Akimzungumzia Dk Mengi, IGP Sirro alisema alikuwa na tabia ya unyenyekevu, aliheshimu watu na alijishusha licha ya uwezo mkubwa aliokuwa nao, jambo ambalo ni nadara kuliona kwa matajiri wengi.Alisema taifa limempoteza mdau muhimu katika masuala ya ushauri.Kikwete Rais mstaafu wa Awamu ya Nne, Jakaya Kikwete, alisema kuwa taifa limepoteza mmoja wa raia wake makini, mchapakazi na mahiri.Lakini, alisema yeye binafsi amempoteza mtu ambaye kwake alikuwa kama rafiki, kaka na ndugu wa karibu.Kikwete alisema Dk Mengi ni mtu aliyeipenda nchi yake na maendeleo ya taifa lake, ameishi maisha yake na kufanya mambo mengi, lakini pia amekuwa mtu wa aina yake na alitumia utajiri wake kuwasaidia wengine walio na mahitaji mbalimbali. Taarifa ya kifo chake kweli ilinistua kwa sababu ni jambo ambalo sikulitarajia, lakini kifo hakina taarifa. Tulizungumza kwa simu na kukubaliana kuwa yeye atakaporudi na mimi nitakaporudi kutoka safari, tungekutana kwa mazungumzo yetu ya kawaida, tumekuwa tukikutana kila mara na kuzungumza, alieleza Kikwete.Aliwataka wanafamilia kuwa na moyo wa uvumilivu na ustahimilivu katika kipindi hiki kigumu walichonacho.Kwa upande wake Mkurugenzi Mkuu wa Shirika la Utangazaji nchini (TBC), Dk Ayoub Rioba, amesema miongoni mwa mambo makubwa ambayo Dk Mengi aliyafanya enzi za uhai wake, si tu kubadilisha maisha yake binafsi, bali na maisha ya watu wengine.Alisema Dk Mengi pia ameliachia taifa urithi mkubwa wa kitabu chake kinachoitwa  I CAN, I MUST, I WILL , lakini pia amesaidia kuhamasisha vijana nchini kuwa na fikra chanya wakati wote pamoja na kujiamini kwamba wanaweza kubadilisha maisha yao na kusaidia wengine.DC mstaafu Aliyewahi kuwa Mkuu wa Wilaya ya Nyamagana mkoani Mwanza, Baraka Konisaga, alisema kuwa siyo rahisi kupata mtu wa aina ya Dk Mengi na inaweza kupita miaka mingi kupata mtu wa aina hiyo.Alisema namna bora ya kumuenzi Dk Mengi ni kuendelea kuutumia ushauri wake katika mambo mbalimbali ili kuyaendeleza yale mazuri aliyoyaamini na kuyapigania enzi za uhai wake.Dk Mengi alifariki Dubai katika Falme za Kiarabu (UAE), usiku wa kuamkia juzi Alhamisi, Mei 2 baada ya kuugua kwa muda mfupi.Kwa mujibu wa Mwanasheria wake ambaye pia ni Msemaji wa Familia, Michael Ngalo mwili wa Mengi utawasili kesho kwa ndege ya Shirika la Ndege la Emirates saa 8:00 mchana.Alisema baada ya kupokelewa, utapelekwa katika Hospitali ya Jeshi ya Lugalo huku waombolezaji wakiendelea kuomboleza nyumbani kwa marehemu.Ngalo alisema Jumanne asubuhi mwili utapelekwa katika Viwanja vya Karimjee ili wananchi na viongozi mbalimbali, wakiwemo wafanyabiashara wenzake wapate nafasi ya kutoa heshima za mwisho kabla ya kupelekwa nyumbani kwake.Kwa mujibu wa Ngalo, Jumatano mwili utasafirishwa asubuhi kwenda Kilimanjaro kwa ndege na utapokelewa katika Uwanja cha Kimataifa wa Kilimanjaro (KIA) na kisha kupelekwa nyumbani kwake Machame katika kijiji cha Nkuu kwa maziko yatakayofanyika Alhamis asubuhi, Mei 9 yakitanguliwa na ibada itakayofanyika katika Kanisa la Kiinjili la Kilutheri Tanzania (KKKT) la Kisereny.