 MAJINA 100 ya watendaji wa serikali, wakiwamo mawaziri waliokatiwa tiketi za safari za ndege za Kampuni ya Ndege Tanzania (ATCL) lakini hawakusafiri, tayari yamewasilishwa kwa Rais John Magufuli kwa hatua zaidi.Akizungumza na gazeti hili jana, Mkurugenzi Mtendaji wa ATCL, Ladislaus Matindi alisema wameshakabidhi majina hayo kwa rais kama alivyoagiza Desemba 23, mwaka huu wakati akipokea ndege mpya ya tano ya Tanzania, A220-300, kwenye Uwanja wa Ndege wa Kimataifa wa Julius Nyerere (JNIA) Dar es Salaam. Wakati akizungumzia ujio wa ndege hiyo na juhudi za kuimarisha sekta ya anga sambamba na ATCL, Rais Magufuli alisema ana taarifa za watendaji 100 ambao walikatiwa tiketi za ATCL kwa ajili ya safari, lakini hawakusafiri na kusema hayo ni matumizi mabaya ya fedha za serikali.Hivyo aliagiza kupelekwa majina hayo wiki hii ili wakatwe fedha hizo kwenye mishahara yao. Akizungumzia agizo hilo, Mkurugenzi Mtendaji wa ATCL alisema wao wametii na tayari wameshapeleka majina hayo na wanachosubiri ni hatua zaidi kutoka kwa Rais.  Tumetii agizo la Rais na tumeshampelekea majina hayo 100 ya watendaji wa serikali waliokatiwa tiketi za ATCL, hawakusafiri,  alisema Matindi na kusema majina hayo hawezi kuyatoa kwa vyombo vya habari kwa sasa.Katika hatua nyingine, Matindi alizungumzia ujio wa ndege ya pili aina ya A220-300 na kueleza kuwa itawasili nchini wiki ya pili ya mwezi ujao na kwamba maandalizi ya uundwaji wake yanaendelea vizuri.  Kama tulivyosema awali ndege ya pili itawasili Januari, na sasa ni kwamba wiki ya pili ya mwezi ujao ndege hiyo itawasili, matengenezo yake (uundaji) yanaendelea vizuri,  alisema Matindi.Wakati akisema hayo, Matindi akizungumzia huduma za usafiri wa ndege za ATCL hususan msimu huu wa sikukuu alisema biashara ni nzuri sana kutokana na uhitaji mkubwa katika soko.  Tunafanya vizuri sokoni na mahitaji ya sasa hususan msimu huu wa sikukuu ni makubwa, ndege yetu kama Boeing 787-8 Dreamliner inafanya kazi mara mbili kwa baadhi ya siku za wiki na hii ni kwa vile kuna idadi kubwa ya abiria,  alisema mtendaji huyo wa ATCL.Kuhusu kuzinduliwa kwa safari za nje, Matindi alisema taarifa rasmi itatolewa baadaye, lakini mipango ya safari hizo iko palepale kama ilivyopangwa. Ndege aina ya Airbus 220- 300 iliyowasili nchini Desemba 23, mwaka huu, ina uwezo wa kubeba abiria kati ya 130 hadi 150 na ni ndege ya kwanza ya aina hiyo kutumika barani Afrika. Ahadi ya serikali ni kununua ndege mpya nane ili kuimarisha sekta ya usafiri wa anga na kuinua uchumi wa nchi.