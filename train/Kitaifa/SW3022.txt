 HOSPITALI ya Benjamini Mkapa ya Dodoma imesaidia kuipunguzia nchi gharama za kupeleka wagonjwa wa tezi dume nje ya nchi, ambapo kwa miezi minane imetibu wagonjwa 187.Hayo yalisemwa Daktari Bingwa wa Upasuaji wa Magojwa ya Tezi Dume na Njia ya Mkojo, Dk Remigius Rugakingira wakati akizungumza na waandishi wa habari jana mjini hapa jinsi hospitali hiyo, ilivyofaulu kutoa matibabu ya tezi dume kwa wagonjwa mbalimbali. Dk Rugakingira alisema wagonjwa hao wamepatiwa tiba hiyo ya tezi dume kwa njia ya kisasa, inayotolewa hospitali hapo katika kipindi cha miezi nane kuanzia Machi hadi Desemba mwaka jana.  Hospitali ya Benjamin Mkapa ina uwezo wa kutibu tezi dume kwa kutumia njia za kisasa ambapo wanafanya upasuaji wa ndani kwa ndani na upasuaji wa matundu,  alisema.Dk Rugakingira alisema upasuaji wa ndani kwa ndani na upasuaji wa matundu, unamwezesha mgonjwa kupona haraka bila kutumia muda mrefu na mgonjwa huyo hawi na kidonda, kama ilivyokuwa ikitumika zamani. Alisema wagonjwa wa tezi dume, wanaotibiwa katika Hospitali ya Benjamin Mkapa ni kutoka mikoa mbalimbali nchini na wengine ni kutoka nje ya nchi kutokana na tiba ya kitaalamu inayotolewa ambayo ni nzuri kwa wagonjwa. Dk Rugakingira aliitaja mikoa inayoongoza kwa kupeleka wagonjwa katika hospitali hiyo kuwa ni Dodoma, Dar es Salaam, Singida, Iringa na Ruvuma. Wagonjwa wote kutoka ndani na nje ya nchi waliogundulika kuwa wana tezi dume walipatiwa matibabu na wote walipona na hakuna aliyepoteza maisha,  alisema. Kutokana na hali hiyo, Dk Rugakingira alitoa mwito kwa wanaume wote wenye umri kuanzia miaka 45 na kuendelea, kuhakikisha wanapima afya zao kwani ni rahisi kwao kuwa na ugonjwa huo.Alisema ugonjwa wa tezi dume siyo wa ajabu, kwani kila mwanaume analo tezi dume, lakini kadri umri unavyosonga mbele, ndivyo mwanaume anaweza kukumbwa na ugonjwa huo.  Nipende kuwashauri wanaume wote kuanzia miaka 45 na kuendelea kwenda kliniki ili kupima ugonjwa wa tezi dume. Kila mwanaume analo tezi dume ila kadri umri unavyosogea hasa kuanzia miaka 45 na kuendelea, mwanaume yeyote anaweza kupatwa na ugonjwa huo,  alisema.