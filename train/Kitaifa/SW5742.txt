 MAHAKAMA Kuu Kanda ya Dar es Salaam imepanga leo kusikiliza rufaa iliyokatwa na Mwenyekiti wa Chama cha Demokrasia na Maendeleo (Chadema), Freeman Mbowe na Mbunge wa Tarime Mjini, Ester Matiko, kupinga kufutiwa dhamana na Mahakama ya Hakimu Mkazi Kisutu.Aidha, imeagiza kuwa pamoja na mambo mengine yatakayowasilishwa na upande wa utetezi na upande wa mashitaka, wanapaswa kueleza kama washitakiwa walipata nafasi ya kujibu kiapo kinzani kilichotolewa na Kamanda wa Polisi Mkoa wa Kipolisi Ilala na kwamba kama hawajafanya hivyo madhara yake ni yapi.Akitoa maelekezo hayo jana, Jaji Sam Rumanyika anayesikiliza rufaa hiyo alisema pande hizo pia wanatakiwa kuieleza mahakama madhara ya washitakiwa hao kutoripoti Kituo cha Polisi kama Mahakama ya Kisutu ilivyoagiza wakati ikitoa masharti ya dhamana. Katika rekodi za mahakama inaonesha kuwa kulikuwa na kiapo cha RPC kilichoeleza sababu za kuwafutia dhamana washitakiwa hawa na Hakimu alikitumia kufuta dhamana, hivyo tunataka mtuambie kama washitakiwa walipata nafasi ya kujibu kiapo na kama hawajafanya hivyo madhara yake ni nini,  alisema Jaji Rumanyika.Hata hivyo, upande wa mashitaka ukiongozwa na mawakili wa serikali; Faraja Nchimbi, Simon Wankyo na Dk Zainabu Mango ulidai kuwa Novemba 27, mwaka huu saa 7:49 walipokea hati ya wito ya mahakama ikiwataka wafike mahakamani hapo ikiambatanishwa na maombi ya rufaa yaliyowasilishwa chini ya hati ya dharura.Alidai kuwa wanatambua kuwa rufaa hiyo ni ya dharura na kwamba ili upande wa mashitaka uwe katika nafasi nzuri ya kushiriki usikilizwaji wake katika kuisaidia mahakama kufikia maamuzi yanayostahili, upande wa utetezi hawajawapatia nyaraka kuhusu rufaa hiyo.Akijibu hoja hiyo, Wakili wa utetezi, Peter Kibatala alidai kuwa walipeleka maombi hayo chini ya hati ya dharura na kwa mazingira ya shauri hilo ni suala la msingi kwa upande wa mashitaka kupatiwa nyaraka walizohitaji.Alidai kuwa suala la upande wa mashitaka kuomba siku mbili kwa ajili ya kusoma mwenendo wa shauri la Mahakama ya Kisutu hadi kutolewa kwa maamuzi ya kufutwa kwa dhamana Novemba 23, mwaka huu si suala muhimu kwa sababu haihitaji kujiandaa.Hata hivyo, Wakili Nchimbi alidai kuwa sheria inaelekeza ni vitu gani vinavyotakiwa kuambatanishwa na rufaa na kuwasilishwa mahakamani na kwamba hawana mwenendo wa kesi hiyo tangu Novemba mosi hadi Novemba 23, mwaka huu, ilipotolewa maamuzi yaliyosababisha kukatwa kwa rufaa hiyo.Wakili Kibatala alidai kuwa Mahakama ya Kisutu iliwaeleza kuwa watahakikisha wanawapatia nakala ya maamuzi haraka iwezekanavyo ili walete mahakamani hapo lakini mpaka sasa hawajapata.Alidai wao wako tayari kusikiliza kesi hiyo hata bila kuwa na mwenendo wa shauri hilo, lakini kwa sababu ya upande wa mashitaka kuitaka Mahakama itoe muongozo. Jaji Rumanyika aliwaeleza kuwa analo jalada la kesi hiyo na kwamba kila mmoja atafute kile anachokihitaji ili waweze kuendelea, hata hivyo baada ya pande zote kutafuta nakala ya uamuzi katika jalada hilo, walidai kuwa hazipo.Kutokana na hali hiyo, Jaji Rumanyika alilazimika kupiga simu Mahakama ya Kisutu na kuweka sauti ya juu ndipo mtu aliyempigia alipoeleza kuwa uamuzi huo ulikamilika kuchapwa tangu jana (juzi). Katika rufaa yao, Wakili Kibatala kwa niaba ya washitakiwa alidai kuwa wana sababu nne za kupinga uamuzi ikiwemo mahakama haijawapa nafasi wadhamini ya kujieleza kwa mujibu wa sheria.Pia alidai mahakama imekosea kuwafutia dhamana washitakiwa kwa sababu Novemba 12, mwaka huu Mbowe na Matiko walifika mahakamani bila kukamatwa na kuwa chini ya ulinzi. Alidai masharti ya dhamana waliyopewa washitakiwa ni kinyume na sheria. Mbowe na Matiko walifikishwa mahakamani hapo wakiwa chini ya ulinzi wa magereza wakitokea gereza la Segerea baada ya mahakama ya Kisutu kuwafutia dhamana.