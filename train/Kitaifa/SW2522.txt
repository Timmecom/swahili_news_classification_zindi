 BODI ya Mikopo ya Wanafunzi wa Elimu ya Juu (HESLB), imeanza kupokea rufaa za mikopo kwa mwaka wa masomo 2018/2019 kuanzia juzi. Kwa mujibu wa taarifa iliyotumwa na bodi hiyo juzi kwa vyombo vya habari, wanafunzi wote wa taasisi za elimu ya juu, wanatakiwa kutuma rufaa zao kwa njia ya mtandao.HESLB ilisema kuwa dirisha la kuwasilisha rufaa hizo litakuwa wazi kwa siku tano kuanza juzi hadi Novemba 25, 2018 na linapatikana kupitia tovuti ya http.olas.heslb.go.tz. Bodi hiyo ilisema wameamua kufungua dirisha hilo kutoa fursa kwa wanafunzi wahitaji ambao hadi sasa hawajapata mkopo au hawajaridhika na kiwango cha mkopo walichopangiwa. Wanatakiwa kuwasilisha maelezo na nyaraka kuthibitisha uhitaji wao. Maelezo ya kina kuhusu namna ya kuwasilisha na nyaraka zinazohitajika yanapatikana kwenye mtandao (http.olas.heslb. go.tz),  ilieleza taarifa ya HESLB.Ili kuwasilisha taarifa na nyaraka za rufaa, mwanafunzi anapaswa kufungua mtandao huo, kusoma maelekezo na kutumia namba yake ya mtihani wa Kidato cha Nne aliyoombea mkopo kwa mwaka huu (2018/2019) kuingia na kuwasilisha taarifa zake.Taarifa hiyo ilisema kuwa wanafunzi watakaotimiza masharti na sifa, watapangiwa mikopo kabla ya mwisho wa mwezi huu. HESLB ilisema katika taarifa hiyo kuwa hadi juzi, wanafunzi 37,969 wa mwaka wa kwanza walikuwa wameshapangiwa mikopo na wanaendelea na masomo katika taasisi mbalimbali za elimu ya juu nchini.Bodi hiyo pia ilisema kuwa serikali imetenga Sh bilioni 427.5 kwa ajili ya mikopo ya elimu ya juu ambazo zitawanufaisha wanafunzi zaidi ya 120,000, wakiwemo 83,000 wa mwaka wa pili, mwaka wa tatu na kuendelea ambao wapo vyuoni baada ya kufaulu mitihani yao ya mwaka.