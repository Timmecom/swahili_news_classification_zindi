 WASOMI wa Chuo Kikuu Dar es Salaam (UDSM) wakishirikiana na Umoja wa maveterani wa Chama Cha Mapinduzi (CCM) wamemuomba Rais John Magufuli kuruhusu lugha ya Kiswahili kutumika kufundishia elimu ya sekondari nchini.Wasomi hao wakiongozwa na Profesa Aldin Mutembei walikutana jana Dar es Salaam na uongozi wa umoja huo uliongozwa na Mwenyekiti wake, Kapteni Mohamed Ligola. Akizungumzia jinsi walivyojipanga kufanikisha malengo hayo ya kutumia Kiswahili kufundishia nchini, Mutembei alibainisha kuwa wameanza kwa kutunga vitabu vya kufundishia kidato cha kwanza.Alivitaja vitabu hivyo kuwa ni vya siasa, fizikia, kemia, hisabati, kilimo na vingine huku akibainisha vikiruhusiwa kufundishia kidato hicho cha kwanza wawekezaji wengi watajitokeza na kuwawezesha kutunga vitabu vya kidato cha pili na kuendelea hadi vya vyuo vikuu.Alisema, tangu mwaka 2015 walishatunga vitabu hivyo na wanachosubiria kwa sasa ni ruhusa ya kuanza kutumika kwake ili ichangie kuinua kiwango cha elimu nchini. Kwa upande wake, Mwenyekiti wa Chama cha Walimu wa Hesabati nchini na Mhadhiri wa Hisabati UDSM, Saidi Sima aliyetunga kitabu cha hisabati kidato cha kwanza kwa Kiswahili, alisema matumizi ya lugha hiyo kufundishia itaongeza kiwango cha ufaulu nchini.Alisema, nchi itaendelea zaidi na kubainisha kuwa mwaka 1973 vitabu vya masomo mbalimbali vilivyokuwa kwa lugha ya kiingereza vilitafsiriwa kwa kiswahili na kuongeza kuwa ni muda mwafaka wa kurejesha lugha hiyo shuleni na vyuoni.Kwa upande wake, Mwenyekiti wa Veterani hao wa CCM, Ligola alibainisha, mchakato wa kuwasilisha mapendekezo hayo kwa Rais Magufuli ulishaanza na kuwa wana imani atafanyia kazi hoja hiyo. Alisema, Rais Magufuli amekuwa mstari wa mbele kuendeleza lugha ya Kiswahili na hasa kutokana na tabia yake ya kukipigania kwa kukizungumza kila mahala anapokuwapo.