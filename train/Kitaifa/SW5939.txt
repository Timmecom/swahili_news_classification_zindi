 HALMASHARI ya Mji wa Mbinga mkoani Ruvuma, imelazimika kutumia Sh milioni 100 kujenga vyumba nane vya madarasa ili kuwaokoa wanafunzi 240 waliochaguliwa kuanza masomo ya sekondari mwaka huu waliokuwa katika hatari ya kukosa nafasi ya kujiunga na sekondari kutokana na upungufu wa vyumba vya madarasa.Mkurugenzi Mtendaji wa Halmashauri ya mji huo, Grace Quintine alisema wanafunzi hao ni wale waliochaguliwa kwa ajili ya kujiunga na kidato cha kwanza, lakini walichelewa kuanza masomo baada ya kukosa nafasi katika shule walizopangiwa.Alisema fedha hizo zimepelekwa katika shule ya sekondari Ruhuwiko iliyopo katika Kata ya Ruhuwiko kulikokuwa na changamoto kubwa ya madarasa hasa baada ya kuonekana katika Kata hiyo kuna idadi kubwa ya watoto waliopangiwa kuanza masomo kwenye shule hiyo lakini walilazimika kwenda shule nyingine.Kwa mujibu wa Quintine, shule ya sekondari Ruhuwiko ilianza rasmi mwaka 2019 kwa kutumia vyumba vinne vya madarasa na ofisi moja ya walimu ambayo yalijengwa kwa kutumia fedha za P4R zilizotolewa na serikali, Sh milioni 66. Hata hivyo, bado kulikuwa na upungufu wa madarasa, ndipo Halmashauri ilipoamua kutoa fedha Sh milioni 100 zilizofanikisha kujenga vyumba nane vya madarasa badala ya vyumba sita kama walivyoelekezwa, pamoja na maabara moja itakayotumika kwa masomo ya sayansi.Aidha, aliishukuru serikali kwa kuwapa fedha hizo zilizosaidia kumaliza tatizo la upungufu wa vyumba vya madarasa katika shule hiyo. Pamoja na hayo, alisikitishwa na mchango mdogo kutoka kwa jamii, wazazi na walezi wa eneo hilo katika kushiriki kazi za kujitolea. Kaimu Mhandisi wa Ujenzi wa Halmashauri ya Mji wa Mbinga, Jordan Kapinga alisema majengo yaliyojengwa katika shule hiyo ni ya hali ya juu kwani wamezingatia viwango vilivyotolewa na Tawala za Mikoa na Serikali za Mitaa (Tamisemi).Kapinga alibainisha kuwa hadi sasa kazi ya ujenzi imekamilika kwa asilimia 99 na wanafunzi wote 240 ambao walipelekwa katika shule nyingine baada ya kukosa nafasi wamerudishwa kwenye shule ya Ruhuwiko. Mkuu wa shule hiyo, Wilson Kalikumbi aliipongeza serikali kwa kutoa fedha hizo na Halmashauri kwa usimamizi mzuri wa fedha ambazo zimefanikisha kutekeleza ujenzi wa vyumba nane vya madarasa na chumba kimoja cha maabara.