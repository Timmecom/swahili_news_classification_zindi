 WAZIRI wa Ujenzi, Uchukuzi na Mawasiliano, Isack Kamwelwe ameridhishwa na maendeleo ya ujenzi wa bandari kavu ya Kwala iliyopo eneo la Vigwaza mkoani Pwani na kusema itaanza rasmi kupokea mizigo Julai mosi, 2019.Amesema ujio wa bandari hiyo ni suluhisho kwa changamoto ya uondoaji wa mizigo iliyopo Bandari ya Dar es Salaam hasa inayosafirishwa kwenda Rwanda, Burundi, Congo, Zambia, Malawi Uganda na nchi za maziwa makuu.Akizungumza baada ya kutembelea ujenzi huo unaotekelezwa na Suma-JKT, Waziri Kamwelwe alisema bandari hiyo itahusisha pia miundombinu ya barabara, reli, majengo kwa ajili ya utoaji wa huduma mbalimbali na ofisi.Ujenzi huo unahusisha uzio wenye urefu wa kilomita 2.3, uwekaji wa tabaka la kifusi katika eneo la awamu ya kwanza ya mradi la ukubwa wa hekta 60 huku hekta zipatazo 505 ujenzi wake ukitarajiwa kuendelea katika siku zijazo.Alisema kukamilika bandari kavu ya Kwala kumelenga kuondoa msongamano wa mizigo Bandari ya Dar es Salaam na lengo ni kuifanya bandari hiyo kuwa sehemu pekee ya kupakia na kushusha mizigo na hivyo kuipa fursa ya kuwa na eneo la kutosha tofauti na ilivyo hivi sasa. Kukamilika kwa bandari hii kavu kutaongeza kasi ya upakuaji mizigo kwa meli zinazoingia Bandari ya Dar es Salaam kwani moja ya changamoto sasa katika bandari hiyo ni ufinyu wa eneo kuweka makasha,  alisema Kamwelwe.Waziri Kamwelwe alimtaka Mhandisi Mshauri kutoka Chuo Kikuu cha Dar es Salaam (BICO,UDSM) kuhakikisha anafanya utafiti wa kitaalamu katika mradi huo kuufanya uwe na tija kwa maendeleo ya bandari na nchi pia.Mkurugenzi Mkuu wa Usimamizi wa Mamlaka ya Bandari Tanzania (TPA), Deusdebit Kakoko alisema kukamilika kwa bandari kavu ya Kwala kutaiwezesha kupokea na kuhifadhi makasha zaidi ya milioni 1.5, tofauti na ilivyo eneo la bandari ambalo linachukua makasha 650,000.Aidha alisema hadi sasa zaidi ya Sh bilioni 15 zimeshatumika katika ujenzi huo unaotekelezwa kwa awamu tofauti na matarajio ni kiasi hicho kuongezeka kadri ujenzi wake unavyoendelea.Mkurugenzi wa Shirika la Reli Tanzania (TRC), Masanja Kadogosa aliyekuwa ameongozana na viongozi hao katika ziara hiyo alisema TRC imefanya maandalizi ya kutosha na kuwezesha miundombinu ya reli kufika katika eneo hilo. Alisema maandalizi hayo yanahusisha ujenzi wa tuta la kutandikia reli lenye urefu wa kilomita 2.3 kwa njia tatu za reli ya kawaida na reli ya kisasa (SGR) umbali wa zaidi ya kilomita tatu.