 SERIKALI ya Mapinduzi ya Zanzibar imepongezwa kwa kuendelea utamaduni wa kuwajali wazee kwa kuwapatia mahitaji yao ya kudumu ya makazi na pensheni ya kila mwezi.Hayo yamesemwa na Mwenyekiti wa Tume ya Kurekebisha Sheria, Jaji Mshibe Ali Bakari wakati alipowatembelea wazee wanaotunzwa katika nyumba ya wazee huko Sebleni Unguja ikiwa ni sehemu ya Maadhimisho ya miaka 55 ya Mapinduzi ya Zanzibar.Bakari alisema Zanzibar ni miongoni mwa nchi chache katika Bara la Afrika na duniani kwa ujumla kutenga maeneo maalumu kwa ajili ya kuwapatia matunzo na makazi ya kudumu wazee.Alisema mara baada ya Mapinduzi ya Zanzibar ya Januari 12 mwaka 1964, Rais wa kwanza wa Zanzibar hayati Abeid Amani Karume alijenga makazi ya kudumu kwa wazee huko Sebleni kwa ajili ya kupatiwa hifadhi ya kudumu.Alizipongeza Serikali za awamu zote zilizokuja ambazo ziliendelea na utamaduni wa kuwaenzi wazee kwa kuimarisha makazi yao Unguja na Pemba. Tunaipongeza Serikali ya Mapinduzi ya Zanzibar kwa kujali wazee ambao mchango wao kwa taifa ni mkubwa ikiwemo ukombozi wa uhuru wa Zanzibar,  amesema.Mkurugenzi wa Ustawi wa Jamii Wahida Maabadi alisema wazee wanaishi katika maisha mazuri chini ya uangalizi wa Serikali kupitia watendaji wake.Kwa mfano amesema, hivi karibuni Serikali ilifanya ukarabati wa majengo ya wazee Sebleni na kutumia zaidi ya Sh milioni 350 ikiwemo kurekebisha sehemu ya mapaa. Matunzo ya wazee ni sehemu ya ahadi iliyowekwa na Rais wa kwanza wa Zanzibar Amani Abeid Karume ikiwemo kujenga makazi ya kudumu kazi ambayo inaendelezwa na Serikali iliyopo madarakani,  alisema.Baadhi ya mambo ambayo Serikali inapongezwa kwa kujali wazee ni pamoja na utoaji wa pensheni ya mwezi ya wazee wote waliofikisha umri wa miaka 70 ya Sh.20,000 kila mwezi.Rais wa kwanza wa Zanzibar Karume alijenga nyumba za makazi kwa wazee na watu ambao hawana ndugu na jamaa eneo la Sebleni katika mwaka 1966 ikiwa ni utekelezaji wa ahadi za chama cha ASP kilichofanya mapinduzi.