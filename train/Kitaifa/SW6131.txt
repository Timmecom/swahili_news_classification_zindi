 KATIKA kuhakikisha inakamata fursa za kibiashara ndani na nchi jirani upande wa Kusini, Mamlaka ya Usimamizi wa Bandari Tanzania (TPA) imeelekeza nguvu katika mradi wa upanuzi wa bandari ya Mtwara wenye thamani ya jumla ya Sh bilioni 137.Tayari mradi huo unaokwenda sambamba na maboresho mengine, umeshafikia asilimia 25 ukihusisha ujenzi wa gati mpya, ujenzi wa gati kubwa, uchimbaji wa sehemu ya kugeuzia meli na ununuzi wa kitambo ya kisasa kwa ajili ya kuhudumia meli kubwa kwa kiwango cha kimataifa.Mbali ya kuhudumia mikoa ya Kusini, bandari hiyo iliyoanza kurejesha kasi ya kupokea shehena na meli kwa wingi, pia inahudumia nchi za Malawi, Zambia, Msumbiji na sehemu ya Jamhuri ya Kidemokrasia ya Kongo (DRC).Akizungumzia maboresho na mafanikio ya bandari hiyo kwa kipindi cha miaka mitatu ya serikali ya awamu ya tano chini ya Rais John Magufuli, Meneja wa Bandari hiyo, Nelson Mlali, alisema bandari ya Mtwara kwa sasa inafunguka zaidi kuliko kipindi cha nyuma kutokana na maboresho na utafutaji wa masoko.Alisema upanuzi wa bandari hiyo iliyokuwa na gati moja lenye urefu wa meta 385, ulichagizwa na ongezeko la shehena za mizigo inayohudumiwa bandarini hapo hadi kukaribia uwezo wa juu wa bandari hiyo pamoja na uwekezaji mkubwa katika sekta mbalimbali za kiuchumi unaoendelea katika mikoa ya kusini. Bandari yetu kwa sasa ina uwezo wa kuhudumia tani 400,000 kwa mwaka na kwenye msimu wa korosho uliopita ambao ulikuwa na mavuno mengi uliongeza shehena hadi tani 377, 590, ambayo ukiangalia inakaribia uwezo wetu, hivyo tukaona uhitaji wa upanuzi ili tuendane na jitihada za serikali za kuvutia uwekezaji ambao kwa kiasi kikubwa utahitaji bandari kusafirisha mizigo na malighafi,  alisema Mlali.Aliongeza kusema, wanategemea bandari ya Mtwara miaka kadhaa ijayo itakuwa na mizigo mingi kutokana na uwekezaji unaotarajiwa kufanyika katika mikoa ya kusini ikiwemo uzalishaji wa mpunga Kilwa, uzalishaji wa korosho, uchimbaji wa madini aina ya graphite na kilimo cha mihogo kwa ajili ya utengenezaji wa wanga ambapo zaidi ya hekta 3,000 zimetengwa.Makaa ya mawe yanatarajiwa pia kusafirishwa kwa wingi kwenda nje kupitia bandari hiyo inayogeuzwa kuwa ya kisasa zaidi, maboresho yanayokwenda sambamba na bandari nyingine zilizo chini ya usimamizi wa TPA, zikiwemo za Tanga na Dar ea Salaam.Alisema maboresho hayo yataiwezesha bandari hiyo kuhudumia meli kubwa za kimataifa zenye urefu wa hadi mita 211 kutokana na kuwa na gati imara itakayoweza kuhudumia tani 65,000 kwa wakati mmoja. Aliongeza kuwa upanuzi huo wa bandari utaipa uwezo wa kuhudumia hadi tani milioni moja kwa mwaka ambayo ni karibu mara nne ya uwezo wa sasa.Akizungumzia mafanikio yaliyotokana na mabadiliko ya uendeshaji katika miaka mitatu ya serikali ya awamu ya tano, Mlali alisema Bandari ya Mtwara imeongeza kasi ya ukuaji katika kuhudumia shehena za mizingo na kufikia asilimia 16 kwa mwaka kutoka asilimia 13 kwa kipindi cha miaka mitatu mfululizo. Akizunguzia ulinzi na usalama bandarini hapo, Mlali alisema katika bandari hiyo kuna ulinzi imara wa mizigo ya wateja, usalama wa eneo hilo pamoja na ulinzi wa miundombinu ya bandari.