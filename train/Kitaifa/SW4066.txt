 WAZIRI wa Madini, Doto Biteko amesema watumishi 57 wamefukuzwa katika wizara hiyo kwa kukosa uadilifu, kupenda rushwa na urasimu. Biteko alisema hayo wakati wa kikao cha watumishi wa wizara hiyo ambao ni maofisa madini kutoka mikoa mbalimbali nchini.Alisema ni bora kufanya kazi na watu wachache waadilifu kuliko wengi wasio waadilifu ambao wamekuwa wakitoa sifa mbaya kwa wizara. Alisema serikali ya awamu ya tano haiko tayari kuendelea kufumbia macho urasimu, rushwa na kutowajibika hivyo hatakuwa tayari kuendelea kuona watumishi wa aina hiyo wakiwa kazini.  Asitokee kiongozi anayetaka kuvunja sheria wakati mkifanya kazi zenu kwani usalama wenu upo katika kutekeleza sheria.Lengo tunataka kuhakikisha sekta hii inabadilika,  alisema. Waziri Biteko alisema anatamani ndani ya miezi sita ijayo sekta hiyo iwe imebadilika na wahame kwenye kuitwa wala rushwa na warasimu. Awali aliwaambia maofisa hao watu wa kwanza wa kumaliza matatizo ya wachimbaji wadogo ni wao, hivyo wafanyie kazi changamoto zote zinazojitokeza ili jina la wizara hiyo liwe zuri. Tuna wachimbaji wadogo wengi rasmi na wasio rasmi. Walio na wajibu wa kuwatambua ni nyie. Ni lazima muwe na data.,  alisema. Aliwataka maofisa hao kuweka utaratibu wa kupata vibali na leseni kwa wachimbaji hao ili walipe kodi kulingana na utaratibu wa sheria. Alimtaka Mtendaji Mkuu wa Tume ya Madini, Profesa Shukurani Manya kuwaondoa watumishi wote ambao utendaji kazi wao unalegalega kabla hajampelekea majina. Alimtaka Katibu Mkuu wa wizara hiyo, Profesa Simon Msanjila kushughulikia changamoto za watumishi ikiwemo za kifedha pamoja na vifaa ili waweze kutekeleza majukumu yao vizuri.