 OFISI ya Rais, Tawala za Mikoa na Serikali za Mitaa (Tamisemi) imekiri kuwepo kwa changamoto nyingi baada ya serikali kuanzisha mfumo wa elimu bila malipo kwa shule za msingi.Akijibu swali la mbunge wa Handeni, Omar Kigoda (CCM), Naibu Waziri, Ofisi ya Rais, Tamisemi, Mwita Waitara amesema serikali imejipanga kutatua changamoto hizo.Amesema moja ya njia za kutatua changamoto hizo itahamisha walimu zaidi ya 11,000 wa sekondari kwenda kufundisha shule za msingi.Waitara amesema kwa sasa wamepata kibali cha kuajiri walimu kwa awamu na pia waalimu 6,000 wanatarajia kuajiriwa hivi karibuni ili kupunguza tatizo la uhaba wa walimu.Akizungumzia kuhusu umaliziaji wa maboma ya vyumba vya madarasa 15 katika Halmashauri wa Mji wa Handeni yaliyoanza kwa nguvu za wananchi, Waitara alisema maboma sita yapo katika hatua ya lenta.Amesema hadi Januari mwaka huu, halmashauri hiyo imeshapokea jumla ya Sh milioni 46.6 kwa ajili ya kukamilisha ujenzi wa maboma yaliyoanza kwa nguvu za wananchi ili yaanze kutumika.Waitara amesema serikali kwa kushirikiana na wadau kupitia Programu ya Lipa kwa Matokeo (EP4R) na Programu ya kuimarisha Ubora wa Elimu Tanzania itaendelea kuweka kipaumbele na kutenga bajeti kwaajili ya ukamilishaji wa maboma.Amesema halmashauri ya zinahimizwa kuweka kipaumbele na kutenga bajeti kupitia mapato ya ndani kwa ajili ya ukamilishaji wa maboma yaliyopo kabla ya kuanzisha miradi mipya.Katika swali lake Kigoda alitaka kujua ni lini Halmashauri ya Handeni na zinginezo zitakamilisha majengo ya madarasa yaliyotokana na nguvu za wananchi.