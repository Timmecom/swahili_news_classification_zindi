  WAZIRI wa Habari, Utamaduni, Sanaa na Michezo, Dk Harrison Mwakyembe amesema kiongozi wa siasa ambaye enzi za uhai wake hakutumia nguvu katika kudai haki marehemu Mahatma Gandhi ni mfano wa kuigwa kutokana na maisha aliyoyaishi.Dk Mwakyembe aliyasema hayo wakati akifungua maonesho yajulikanayo kama  Mahatma Gandhi kupitia lenzi za Kanu Gandhi  yaliyofanyika jijini Dar es Salaam.Alisema maonesho hayo kwa njia ya picha yana umuhimu mkubwa kwa kiongozi huyo aliyefanikiwa enzi ya uhai wake ambapo bado anakumbukwa kutokana na maisha aliyoyaishi kwa kupigania haki, uhuru na usawa. Kwa Tanzania tunaona hata Baba wa Taifa Mwalimu Julius Nyerere alikuwa mwanafunzi wa Gandhi kutokana na maisha aliyoyaishi, kwa kuwezesha kupata uhuru bila kumwaga damu,  alisema.Balozi wa India, Sandeep Arya alisema Mahatma Gandhi anajulikana vema kuwa ni mtu wa kipekee, kiongozi wa siasa wa kidunia mwenye mvuto, hivyo waliamua kutangaza tarehe yake ya kuzaliwa kuwa ni siku ya kimataifa ya kutotumia nguvu katika kudai haki.Alisema pia katika harakati zake alijali utu, kuboresha na kuendeleza jamii, usafi pamoja na fikra za kukuza uchumi. Alisema mahusiano ya Gandhi na Afrika yalitambuliwa na Waziri Mkuu wa zamani wa Tanzania, Dk Salim Ahmed Salim aliyesema Mahatma Gandhi ni kiigizo chema kwa mahusiano ya kihistoria baina ya India na Afrika.Akizungumzia maonesho hayo alisema picha za Gandhi zinaonesha jinsi alivyokuwa ni mtu mwenye fikra, mwenye kujali shida za watu na mwenye hisia za kiroho, kufanya kazi kwa maendeleo ya jamii pamoja na mahusiano yake na wadau waaminifu wa harakati za ukombozi wa India. Fikra na mawazo ya Gandhi zinaendelea kuongoza na kushawishi wahindi wa hivi wasa kupitia mipango mbalimbali kama vile mpango wa safisha India ujulikanao kama India safi, nishati mbadala na endelevu, ufumaji kwa mikono na mavazi ya nguo za pamba asili,  alisema.Picha zinazooneshwa katika maonesho hayo zimetokana na Taasisi ya Nazar ya India, ambazo zinahifadhi hazina zilizopatikana miaka ya 1920 mpaka 1940 na Kanu Gandhi mjukuu wa Mahatma Gandhi.