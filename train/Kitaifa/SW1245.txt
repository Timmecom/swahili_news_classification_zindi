 SHIRIKA la Taifa la Hifadhi ya Jamii (NSSF) limeanza kuhakiki malipo kwa ajiri ya wanachama wake, waliokuwa wakifanya kazi zisizo za weledi kwenye sekta mbalimbali kabla ya kuachishwa kazi.Hatua hiyo imekuja baada ya agizo la Rais John Magufuli alilolitoa, alipokutana na viongozi wa vyama vya wafanyakazi Desemba 28 mwaka jana Ikulu, Dar es Salaam, la kutaka wafanyakazi wa aina hiyo kupewa fao lao la kuachishwa kazi.Akizungumza na waandishi wa habari jana, Meneja Kiongozi wa Matekelezo wa NSSF, Cosmas Sasi alibainisha kuwa malipo yatalipwa mara tu baada ya mfanyakazi husika kuhakikiwa.Sasi alisema uhakiki huo utachukua siku 30, tangu mfanyakazi kuwasilisha ombi lake na kuwa kwa maombi yatakayotiliwa shaka, yatafanyiwa uchunguzi kwa muda wa mwezi mmoja.Alisema NSSF imejipanga vyema kutekeleza uhakiki huo kwa wakati na muda mwafaka ili kila mwenye haki apewe haki yake kwa wakati, huku akiwataka wenye kustahili kulipwa fao hilo kutosita kuwasilisha maombi kwenye ofisi za NSSF zilizopo kila mkoa. Tumejipanga kuwalipa kwa wakati hawa wafanyakazi wote waliokuwa kwenye ajira ya muda na ambao labla ajira imesitishwa au mradi kuisha, hawa watapewa mafao yao yote,  alisema. Alifafanua kuwa kila mhusika akishapewa fedha zake zote, alizokuwa amechangia NSSF, ataongewezewa na asilimia nyingine ya fedha kama nyongeza, ambazo hakuwa tayari kuziweka wazi kuwa ni ngapi.Alisema kwa wafanyakazi wanaofanya kazi za kitaaluma na walikuwa wakichangia zaidi ya miezi 18, wakisitishiwa ajira zao, watalipwa asilimia 33.3 ya mshahara waliokuwa wakilipwa kwa miezi sita kabla ya kupata ajira nyingine.Alibainisha kuwa kwa wale waliokuwa wakichangia chini ya miezi 18, watalipwa asilimia asilimia 50. Kwa upande wake, Meneja Kiongozi Uhusiano na Elimu kwa Umma, Lulu Mengele akizungumzia kuhusu malipo ya pensheni kwa wastaafu wanaonufaika na mfuko huo, alibainisha kuwa wastaafu ambapo hawatakuwa wamehakikiwa hadi kufikia mwishoni mwa mwezi huu, malipo yao yatasitishwa. Wastaafu ambao hadi sasa hawajahakikiwa wanaombwa kuwasilisha nakala stahiki kwenye ofisi za NSSF kwenye mikoa wanayotokea ili uhakiki ufanyike wakati,  alisema Mengele.  Kwa kuwa tunazo ofisi 65 Tanzania Bara ni dhahiri kuwa hakuna sababu za wastaafu hao kushindwa kwenda kuhakikiwa wajitokeze kwa wingi wakahakikiwe ili waje kunufaika na mapato na pia hata wale waliokuwa wakifanya kazi za muda mfupi na wamesitishiwa au kufukuzwa kazi au mradi kuisha, nao walete vielelezo wahakikiwe tayari kwa malipo stahiki,  aliongeza.Katika kikao cha Rais Magufuli na viongozi wa vyama vya wafanyakazi, aliagiza wastaafu kulipwa mafao yao kwa kufuata vikokotoo vya awali kwa muda wa miaka mitano ya mpito kuanzia sasa, tofauti na mapendekezo yaliyokuwa yametolewa chini ya Kanuni za Mamlaka ya Usimamizi wa Mifuko ya Hifadhi ya Jamii (SSRA).SSRA ilipendekeza kikokotoo cha asilimia 25 kwa wastaafu kwa mkupuo, kisha kuendelea kulipwa asilimia 75 kila mwezi hadi kufa kwao. Rais Magufuli alipinga hatua hiyo na kuagiza kuwa kuanzia sasa Mfuko wa Hifadhi ya Jamii kwa Watumishi wa Umma (PSSSF) na wa sekta binafsi NSSF, iliyoanza kufanya kazi mwaka jana, ianze kulipa wastaafu kwa kutumia kikokotoo cha zamani kwa mujibu wa mifuko waliyokuwemo kabla haijaunganishwa.