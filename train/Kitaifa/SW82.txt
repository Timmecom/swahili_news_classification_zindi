 BAADA ya ubanguaji wa korosho mkoani hapa kuanza kwa kasi ndogo, Wizara ya Viwanda, Biashara na Uwekezaji, imetoa rasimu ya mikataba kwa wamiliki wa viwanda wabangue.Akizungumza na wamiliki wa viwanda hivyo Mtwara hivi karibuni, Waziri wa Viwanda na Biashara na Uwekezaji, Joseph Kakunda alisema ubanguaji wa korosho kwa kiasi kikubwa unategemea viwanda na wamiliki hao.Alisema katika kupanua viwanda, kutoa ajira na kukuza kipato cha mtu mmoja mmoja nchini, serikali haina budi kushirikiana na wamiliki hao katika ubanguaji korosho, kwani ndio wanaajiri wafanyakazi na watendaji katika viwanda vyao. Alisema katika kutekeleza ubanguaji, serikali kwa kushirikiana na wadau wa zao la korosho wametengeneza rasimu ya mikataba na kuwataka wamiliki wa viwanda kupitia na kuhakikisha korosho zote zinabanguliwa nchini. Kama kuna eneo linalotakiwa maboresho hadi kufikia kesho (leo) kwa pamoja tuhakikishe tunakaa chini na kuchukua mapendekezo haya ya rasimu kwani lengo ni kuhakikisha ubanguaji wa korosho unafanikiwa,  alisema Kakunda.Alisema uwezo wa viwanda vilivyopo nchini ni kubangua tani 50,000 za korosho kwa mwaka hali inayoashiria mwelekeo mzuri kama watashirikiana na wamiliki wa viwanda hivyo. Viwanda vilivyo chini ya serikali ni 13 ambapo kati yake, vinavyofanya kazi ni vitano na saba havifanyi kazi na vinahitaji marekebisho, 23 vikitarajiwa kuhusishwa katika ubanguaji huo.Waziri wa Kilimo, Japhet Hasunga alisema lengo la wizara hiyo ni kuhakikisha viwanda vyote nchini, vikiwamo vya watu binafsi na vya serikali vinafanya kazi ambapo serikali baada ya kununua korosho hizo, matarajio yake sasa ni kuzisambaza kwa wamiliki wa viwanda hivyo. Lengo la serikali ni kuona viwanda vikifanya kazi na kukuza pato na uchumi wa nchi kwa jumla lakini pia kutengeneza ajira nyingi kwa Watanzania kupitia viwanda hivyo na kuongeza wigo wa kulipa kodi na kuongezeka kiwango cha ulipaji kodi wa nchi,  alisema Hasunga