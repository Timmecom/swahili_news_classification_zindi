 MAMLAKA ya Chakula na Dawa (TFDA) imesema itafanya uchunguzi ili kubaini sababu za Kampuni ya R& S Inter Trade ya Vingunguti jijini Dar es Salaam, kukutwa na shehena kubwa ya vipodozi vilivyokwisha muda wa matumizi.Meneja wa TFDA wa Kanda ya Mashariki jijini Dar es Salaam, Emmanuel Alfonce alisema hayo alipofanya mahojiano maalumu na gazeti hili kuhusu kampuni hiyo kukutwa na vipodozi hivyo vilivyokwisha muda wake.Chanzo kimoja cha habari kililiambia gazeti hili uwepo wa shehena ya zaidi ya katoni 2,000 za vipodozi vilivyokwisha muda wake katika ghala la kampuni hilo, lililopo Vingunguti jijini Dar es Salaam.Kwa mujibu wa mtoa taarifa huyo, kampuni hiyo iliingiza zaidi ya katoni 4,000 za vipodozi vilivyoharibika muda wake katikati ya mwaka jana, lakini baadaye ilibainika kuwa vilikuwa vimekwisha muda wake, ambapo wakaguzi kutoka TFDA waliamuru vipodozi hivyo kuteketezwa.Hata hivyo, pamoja na agizo hilo, ilidaiwa kuwa hadi sasa ikiwa ni zaidi ya miezi sita, bado vipodozi hivyohavijateketezwa, hatua inayodaiwa kuwa inaweza kusababisha udanganyifu kwa vipodozi hivyo kuingizwa sokoni kwa njia zisizo halali.Akizungumza na gazeti hili jana, Meneja Alfonce alisema pamoja na kufuatilia ili kujua sababu zilizosababisha vipodozi hivyo kushindwa kuteketezwa kwa muda mrefu sasa, lakini pia itafanya uchunguzi kubaini sababu za kampuni hiyo kukutwa na kiwango kikubwa cha vipodozi vilivyokwisha muda wake. Tutafuatilia kujua ni kwanini kampuni hiyo imeweza kuwa na kiwango hicho ambacho ni kikubwa sana cha vipodozi vilivyokwisha muda wake. Kuhusu kuviteketeza utaratibu wa vipodozi ni tofauti kidogo na vyakula ambavyo baada ya kuvikamata vikiwa vimeharibika, tunamuamuru aliyekutwa navyo kuvipeleka dampo Pugu chini ya usimamizi wetu. Kwa vipodozi Baraza la Hifadhi na Usimamizi wa Mazingira (NEMC) limezuia kuvipeleka dampo vikiwa vimekwisha muda wake kwa vile vinaweza kuwa na kemikali zenye athari kwa ardhi na mazingira, kwa hiyo kinachofanyika kwa vipodozi ni kuviteketeza kwa kuvichoma moto na kuna matanuru maalumu ya kuviteketeza,  alisema meneja huyo.Alisema kwa vile wakaguzi wa TFDA walishafika katika maghala ya kampuni hiyo na kuamuru kuteketezwa kwa vipodozi hivyo, watafuatilia ili kuona ni kwanini kazi hiyo haijafanyika hadi sasa.Mkurugenzi wa Kampuni hiyo, Nassoro Abdallah alikiri kuwepo kwa vipodozi hivyo vilivyokwisha muda wake katika ghala la kampuni yake.Hata hivyo Mkurugenzi huyo alikanusha madai kwamba shehena hiyo, imekuwa inapungua bila kujua katoni nyingine zinakwenda wapi, kama ilivyodaiwa na vyanzo vya habari.Alisema ipo shehena kidogo ambayo iliteketezwa, ingawa alishindwa kusema kazi hiyo ilifanyika lini na ilisimamiwa na chombo gani.