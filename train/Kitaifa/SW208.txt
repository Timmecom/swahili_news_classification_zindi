 MAOFISA Madini nchini wametakiwa kutobagua migodi midogo kwa kuelekeza nguvu kwenye migodi mikubwa tu huku wakisisitizwa kutatua migogoro kwenye maeneo yao ya kazi na kuelezwa kuwa, watakaobainika wakibagua migodi hiyo na kutotatua migogoro wataondolewa kwenye nafasi zao.Hayo yalibainishwa na Naibu Waziri wa Madini, Stanslaus Nyongo wakati akizungumza na wachimbaji wadogo wa madini aina ya Sapphire wakati wa ziara yake katika kijiji cha Masuguru, wilayani Mbinga mkoa wa Ruvuma.Naibu Waziri Nyongo alifanya ziara hiyo ikilenga kukagua shughuli za uchimbaji madini wilayani humo pamoja na kusikiliza kero za wachimbaji katika migodi hiyo na alipokea kero za kutaka kutengewa maeneo kwa ajili ya shughuli za uchimbaji, bei elekezi za madini ikiwemo kuunganishwa na huduma ya umeme kwenye migodi yao.Akizungumza kijijini hapo, alimtaka Ofisa Madini Mkoa wa Ruvuma hukakikisha anaishughulikia kero hiyo na kuitatua mara moja na kuongeza kuwa, Rais anataka wachimbaji nchini wachimbe madini, hivyo maofisa madini kote nchini wahakikishe wanashughulikia kero katika maeneo yao ya kazi ikiwemo kusuluhisha migogoro.Alisema kuwa kama mgogoro ni mkubwa wapo viongozi wa vyama vya wachimbaji wahakikishe kuwa wanafikisha migororo hiyo sehemu husika ili iweze kutatuliwa.Akijibu ombi la ruzuku, aliwataka wachimbaji wadogo kujiunga katika vikundi vidogo vidogo ili iwe rahisi kwa wachimbaji hao kufikiwa ikiwemo kupatiwa huduma za leseni, elimu, vifaa, kuwamilikisha, kuwapatia mikopo na kuwafuatilia jambo ambalo litapelekea wafanye kazi kwa urahisi na kwa kulipa kodi za serikali na wao kubaki na kipato kitakachowezesha maisha bora.Akizungumzia suala la madalali aliwataka kuhakikisha wanakuwa na leseni ya kufanya shughuli hizo ikiwemo vifaa vya kupimia madini na kuwataka kulipa kodi na kuwatahadharisha wachimbaji wanaoshirikiana na madalali wasiokuwa na leseni kuacha kwani kwa kufanya hivyo wote wanahesabika kuubia taifa.Kwa upande wake, Ofisa Madini Mkoa wa Ruvuma, Abraham Nkya alisema kuwa mkoa huo tayari umetenga maeneo kwa ajili ya wachimbaji wadogo na kwamba watashirikiana na wachimbaji hao ili suala hilo liweze kuwasilishwa Tume ya Madini kwa ajili ya hatua zaidi.