 MAKAMU wa Rais, Samia Suluhu Hassan amesema Tanzania imetaifi sha mali zenye thamani ya zaidi ya Sh bilioni 93.16 sawa na Dola za Marekani milioni 41 zilizotokana na uhalifu.Mali zilizotaifishwa ni madini, nyumba, magari, fedha za upatu, mbao na maliasili kwa kipindi cha mwaka 2013 hadi 2019 zilizotokana na uhalifu wa kupangwa, utakatishaji fedha, kughushi na wanyamapori.Akifungua Maadhimisho ya Miaka 10 ya Umoja wa Taasisi zinazokabiliana na Uhalifu kwa nchi za kusini mwa Jangwa la Sahara (ARINSA), jana jijini Dar es Salaam, Samia alisema miongoni mwa mali walizotaifisha ni madini yenye thamani ya Sh bilioni 32.Samia alisema mafanikio yaliyopatikana yametokana na marekebisho makubwa katika sheria za nchi, ikiwemo Sheria ya Utakatishaji wa Mali zinazotokana na Uhalifu na Sheria ya Kuzuia Utakatishaji wa Fedha Haramu ili kuhakikisha zinakuwa na ufanisi unaotakiwa katika kupambana na mbinu mpya za kihalifu hasa unaovuka mipaka.Alieleza kuwa pamoja na kuwepo wapelelezi na waendesha mashitaka wachache waliopata mafunzo kupitia umoja huo, wamechangia kutaifishwa kwa mali hizo. Alisema hatua ya kutaifisha mali imerudisha heshima kwa kuhakikisha kuwa maliasili za Tanzania zinawanufaisha Watanzania na ni matokeo ya ARINSA inayohakikisha malengo yanafikiwa. Niwahakikishie tutaendelea kuunga mkono kwa dhati juhudi za nchi wanachama wa umoja huu katika kufikia malengo yake ili kuhakikisha kuwa nchi za ukanda huu zinakuwa salama kwa maendeleo ya kiuchumi na kijamii kwa wananchi wake,  alisema Samia.Aliongeza kuwa umoja huo umetanua wigo wa ushirikiano katika masuala ya upelelezi na kurahisisha upatikanaji wa taarifa muhimu za kiupelelezi zinazosaidia kuharakisha kukamilika kwa maombi ya ushahidi nje ya nchi na upatikanaji wa mali zinazohusiana na uhalifu. Samia alisema makosa mengi ya kupangwa na mbinu za utendekaji wake wa kisasa kutokana na kukua kwa sayansi na teknolojia hususani Teknolojia ya Habari na Mawasiliano (Tehama).Pia alisema kupitia programu za wapelelezi na waendesha mashitaka wameweza kujengewa uwezo kwenye makosa ya kifedha, wanyamapori na misitu na ufadhili wa ugaidi, ikiwa ni pamoja na kufuatilia mali walizozipata wahalifu au kuzitumia kutenda uhalifu ili kuzitaifisha.  Nimeambiwa kuwa mkaa nao unachangia uhalifu kwani wapo baadhi ya watu wanauza mkaa nje ya nchi na kufadhili uhalifu.Kama msimamizi wa mazingira, tutahakikisha kuwa miti haikatwi kwa mkaa,  alifafanua. Alisema nchi wanachama zimefaidika kupitia programu za mafunzo kwa kurekebisha sheria mbalimbali zilizokuwepo au kutunga sheria mpya ili kurahisisha utaifishaji na urejeshaji wa mali zinazohusiana na uhalifu na kuhakikisha nchi zinaendelea kuwa salama.Aidha, alizitaka nchi wanachama kuhakikisha kuwa kila mali inayotaifishwa kwenye nchi yao, asilimia kidogo ya fedha inayopatikana inaingia kwenye Ofisi ya Mwendesha Mashitaka na kupelekwa ARINSA ili iweze kujitegemea na kuendeleza nchi mbalimbali za Afrika.Kwa upande wake, Rais wa ARINSA, Biswalo Mganga alisema kuwa kuanzia mwaka 2013 hadi 2019 umoja huo umeweza kutaifisha mali zenye thamani ya Dola za Marekani bilioni 1.406. Mganga ambaye ni Mkurugenzi wa Mashitaka nchini (DPP), alisema mwaka huu pekee mali zilizotaifishwa ni Dola za Maarekani milioni 700 na kwamba mali zinazoshikiliwa zinathamani ya dola za Marekani 594.23 na maombi ya kutaifisha mali ni 142.Alisema changamoto wanazokabiliana nazo ni kupoteza thamani ya mali zinazokamatwa na kukaa muda mrefu kwenye vituo vya polisi na baadhi zinaharibiwa na wahalifu wenyewe. Naye, Waziri wa Katiba na Sheria, Balozi Dk Augustine Mahiga alisema ushirikiano wa kiuchumi, kisiasa na kijamii hauwezi kutimia endapo hakuna amani kwa watu na mali zao kwenye nchi wanachama. Aliwataka wawakilishi kutoka nchi 16 za ARINSA kutembelea vivutio mbalimbali vilivyopo nchini ili kujifunza na kufurahia uwepo wao hapa nchini.