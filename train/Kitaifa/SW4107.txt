 CHINA inakusudia kujenga Kituo cha Kisasa cha Kibiashara katika eneo la Stendi Kuu ya sasa ya Mabasi ya Ubungo, Dar es Salaam kuanzia mwezi huu, kikiwa na uwezo wa kukusanya shughuli zote za biashara na mahitaji ya nyumbani.Kituo ambacho kitakapokamilika kinatarajiwa kuwa namba moja kwa ukubwa na ubora katika ukanda wa Afrika Mashariki, kinatarajiwa kuwa na zaidi ya maduka 3,000, maghala madogo zaidi ya 300 na eneo lenye uwezo wa kuhifadhi magari 5,000. Kitajengwa na Kampuni ya LingHang na kusimamiwa na Serikali ya China.Kwa siku, kitaweza kupokea watu 100,000 huku kukiwa na eneo la maegesho ya magari 1,000 na kwamba katika siku za baadaye kitakuwa rasmi kwa ajili ya kuhudumia wafanyabiashara wa Tanzania na wa nchi jirani za Malawi, Zambia, Jamhuri ya Kidemokrasia ya Kongo (DRC), Rwanda na Burundi ambao pia hawatahitaji kufuata bidhaa Ulaya, Asia na kwingineko, bali wataagiza kupitia Tanzania.Meneja wa Mauzo wa Kampuni ya East Africa Commercial & Logistics Center, Tom Zhang amekaririwa akisema, kitakuwa maalumu kwa ajili ya kuingiza bidhaa kutoka nje na kuuza katika nchi nyingine, hivyo kukifanya kuwa muhimu kutokana na kuwa na bidhaa nyingine zinazoweza kuagizwa kutoka nje ya nchi.  Tafsiri rahisi ni kwamba, kikishakamilika, hakutakuwa na sababu ya mfanyabiashara wa Tanzania kusafiri kwenda China au nje ya nchi kununua bidhaa na kuzileta nchini. Safari hizo zinagharimu muda mwingi na gharama kubwa ambazo si za lazima. Kwahiyo hapa tutakuwa na ofisi za kampuni zote zinazozalisha bidhaa nje ya nchi na hata za ndani. Mfanyabiashara atachukua bidhaa kwa kuagiza moja kwa moja kiwandani akiwa hapa, hakutakuwa na mtu wa kati,  alisema Zhang aliyeongeza kuwa, wana uzoefu wa kuendesha vituo vya aina hiyo, kwani tayari wana vituo vya aina hiyo Dubai na China. Kampuni ya Shanghai Ling Hang Group inayoendeleza eneo hilo, ina makao yake makuu mjini Shanghai, China na matawi nchini Singapore, Hong Kong, Dubai na sasa Tanzania.Meneja huyo alisema kampuni yao itahakikisha watakuwa na majengo mapya na ya kisasa katika mita za mraba 90,000 ndani ya ghorofa nne. Zhang alisema jengo hilo litakuwa na mwonekano wa kisasa na wa kuvutia na pia litabadili mandhari ya eneo la Kituo cha Mabasi cha Ubungo, ambacho hivi karibuni kinatarajiwa kuhamishiwa eneo la Mbezi Louis, barabara ya Morogoro.Alitaja biashara zitakazokuwapo kuwa ni za bidhaa za aina zote, kampuni za usafirishaji wa meli na ndege, mabenki, kampuni za mawakala wa usafirishaji, ofisi za viwanda vinavyotengeneza bidhaa za China na nchi nyingine duniani na nyingine zitakazojitokeza.Zhang alisema pamoja na kuwapo kwa biashara za aina zote, huduma za Serikali ikiwamo ofisi za Mamlaka ya Mapato (TRA) na Idara ya Uhamiaji pia zitapatikana katika eneo hilo. Kuhusu umiliki wa maduka au maeneo ya biashara, alisema yatauzwa kwa gharama za kati ya Dola za Marekani 50,000 (Sh milioni 110 za Tanzania) hadi Dola 100,000 (Sh milioni 220 za Tanzania) na kwamba wanunuzi watakuwa na haki ya umiliki kwa kipindi cha miaka 30.