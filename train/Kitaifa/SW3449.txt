 SERIKALI imekabidhiwa rasmi kilo 325 za dhahabu zenye thamani ya Sh bilioni 27 na kiasi cha fedha Sh 305,000,000/- na mali zingine zilizotaifi shwa kwenye kesi ya uhujumu uchumi Na. 1 ya mwaka 2019.Dhahabu na fedha hizo zimekabidhiwa kwa Naibu Katibu Mkuu, Hazina, Dk Khatibu Kazungu na Mkurugenzi wa Mashitaka nchini (DPP), Biswalo Mganga kwenye hafla ambayo ilihudhuriwa pia na Waziri wa Madini, Dotto Biteko. Kesi hiyo ilikuwa inawakabili washitakiwa 12, wakiwemo askari polisi wanane, ambapo watuhumiwa wanne waliokuwa wafanyabiashara walikiri makosa yao na kuhukumiwa kifungo jela kati ya miaka mitano hadi 15 na faini ya Sh milioni tano hadi Sh milioni 100.Akizungumza mara baada ya kukabidhi dhahabu na fedha hizo serikalini, Mkurugenzi wa Mashtaka Biswalo Mganga alisema serikali ilitaifisha fedha na dhahabu hiyo baada ya wafanyabiashara waliokuwa wanakabiliwa na kesi hiyo ya uhujumu uchumi kukiri makosa yao na kuamua kulipa faini jambo ambalo walilitekeleza kwa mujibu wa sheria. Alisema dhahabu na fedha hizo zilizokamatwa zimeshakuwa mali ya serikali ofisi yake imechukua jukumu la kuzikabidhi rasmi serikalini kupitia hazina.Mbali na fedha, Biswalo pia alikabidhi mizani ya kupimia ubora wa dhahabu na mizani midogo midogo ya kupimia dhahabu na kiasi cha kilo tano za madini kilichokamatiwa mkoani Geita. Biswalo alimkabidhi pia hati maalumu ya amri ya mahakama na taarifa ya tathimini iliyoonyesha aina mbalimbali za madini kama moja ya vielelezo muhimu vya makabidhiano hayo. Niwashukuru Watanzania wote, PCCB, wadau, mahakama kwa kushirikiana na wadau wote na wananchi waliokuja kutoa ushahidi na kufanikisha jambo hili,  alisema. Kabla ya kukabidhiwa madini na fedha hizo, Naibu Katibu Mkuu Hazina Dk Kazungu katika kuthibitisha kama kilichokuwa kinakabidhiwa ndicho chenyewe, aliagiza kufunguliwa kwa masanduku yaliyokuwa na fedha na dhahabu na kujiridhisha ndiyo yenyewe.Akizungumza mara bvaada ya kukabidhiwa fedha na dhahabu hizo, Dk Kazungu alisema amepokea kilo 325 na kiasi cha fedha Sh milioni 305 kwa niaba ya Katibu Mkuu Hazina Doto James ambapo alisema fedha hizo zinakwenda kufanya shughuli zingine za maendeleo na zile za kuhudumia jamii.   Nimeongea na Waziri wa Fedha na Mipango Dk Mpango ameniambia fedha hizi na dhahabu anazihitaji sana,  alisema na kuishukuru Ofisi ya Mkurugenzi wa Mashitaka nchini na Mahakama kwa kazi kubwa waliyofanya ya kunusuru kiasi hicho cha fedha na madini hayo.Akizungumza katika hafla hiyo ya makabidhiano, Waziri wa Madini Dotto Biteko aliipongeza ofisi ya DPP na mahakama kwa kazi kubwa waliofanya katika jambo kwa kuonyesha umahiri mkubwa hadi kufanikiwa kuwasilisha dhahabu na fedha hizo serikalini.   Lakini pia niishukuru mahakama kwa kutenda haki,  alisema na kumtaka DPP kuendelea na kazi hiyo ya kudhibiti raslimali za nchi kupitia vyombo vya kutoa haki.Biteko alitumia fursa hiyo kuwataka wawekezaji nchini kujenga utamaduni wa kulipa kodi ili waweze kufanya biashara yao kwa halali pasipo hofu yoyote. Akitoa mfano wa dhahabu hiyo iliyotaifishwa na serikali yenye thamani ya Sh bilioni 27, Mwekezaji huyo angetakiwa kulipa tu kiasi cha Sh bilioni 1.8 tu kama kodi ya serikali, kiasi ambacho angekimudu kulipa na kusababisha kupoteza kiasi cha fedha sh milioni 305 na dhahabu hiyo.Awali Mwakilishi wa Gavana wa Benki Kuu Florence Kazimoto alisema kuwa Benki inakabidhi dhahabu na fedha ambazo awali ilikabidhiwa na Mkurugenzi wa Mashitaka Biswalo Mganga. Wengine waliohudhuria hafla hiyo ni Katibu Mkuu Wizara ya Madini Prof Simon Msanjila, Mkuu wa Mkoa wa Mwanza John Mongela , maafisa wa ngazi za juu serikalini na uongozi wa Benki Kuu ya Tanzania ambao uliwakilishwa na Florence Kazimoto kwa niaba ya Gavana wa Benki Kuu ya Tanzania Profesa Florence Luoga.