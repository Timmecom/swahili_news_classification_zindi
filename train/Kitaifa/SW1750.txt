 CHAMA cha Demokrasia na Maendeleo (Chadema) Mkoa wa Kigoma kimesema tofauti ya kiitikadi iliyopo baina ya vyama vya siasa mkoani humo na nchini kwa jumla isiwe sababu ya kuleta utengano na kuvuruga ushirikiano walio nao Watanzania tangu nchi ipate uhuru.Mwenyekiti wa Chadema Mkoa, Ally Kisala alitoa kauli hiyo katika Jukwaa la Umoja wa Majadiliano lililofanyika juzi jioni mjini Kigoma, akisema kwamba amani, umoja mshikamano na ushirikiano wa Watanzania ni wa asili hivyo hauna sababu ya kuvurugwa na tofauti ya kiitikadi iliyopo kwenye vyama vya siasa. Kisala alisema wakati huu nchi inajiandaa kwa uchaguzi wa Serikali za Mitaa na Uchaguzi Mkuu kumekuwa na lugha kali kutoka kwa vyama vya siasa ambazo ndani yake hazina afya katika kulinda umoja na mshikamano wa Watanzania.Alisema lengo la vyama vyote vya siasa ni kushika dola, lakini pia kila chama kinanadi sera zake kwa kuonesha zinataka kumtumikia Mtanzania, akihoji sababu za mtifuano na mivurugano ambayo haina sababu yoyote. Kwa upande wake, Mwakilishi wa Chama cha NCCR   Mageuzi, Sam Ruhuza aliwataka wabunge kusimamia taratibu za uendeshaji wa Bunge na kuisimamia serikali katika kutekeleza matkwa ya Katiba na sheria za nchi hususan matumizi mbalimbali yanayofanywa na serikali.Ruhuza alisema serikali itekeleze sheria inayolipa Bunge mamlaka na uhalali wa kupitisha bajeti ya nchi katika manunuzi na matumizi mbalimbali hivyo wabunge hawana budi kuhoji matumizi makubwa yanayofanywa na serikali bila kupitia kwenye Bunge.Mratibu wa kongamano hilo, Frank Luhasha ambaye ni Katibu wa Chadema Wilaya ya Kigoma, alisema vyama vya siasa vyote vina lengo moja katika kutekeleza majukumu yake isipokuwa vinapishana njia, vipaumbele na wakati hivyo ni lazima vikumbuke wanayofanya yote yanalenga Watanzania na wakumbuke Watanzania wote ni wamoja. Luhasha alisema wakati huu ambao nchi ina vyama vingi ni wazi lazima vyama vipiganie maslahi ya nchi badala ya kupigania maslahi ya serikali na kwamba lengo kuu la kongamano hilo ni kuviweka pamoja vyama vyote na kujadili umoja, mshikamano na ushirikiano kama Watanzania.Mwenyekiti wa Jumuia ya Wazazi ya CCM Kata ya Mwanga Kusini Manispaa ya Kigoma Ujiji, Lumu Hamisi ambaye alikuwa mwenyekiti wa kamati ya maandalizi ya kongamano hilo, alisema pamoja na kongamano hilo kuhusisha siasa na viongozi wa siasa, lakini lengo lake kubwa ni kuwafanya viongozi wa vyama vya siasa kutafakari majukumu yao katika kuleta umoja na mshikamano wanaposimamia utekelezaji wa shughuli za vyama vyao.