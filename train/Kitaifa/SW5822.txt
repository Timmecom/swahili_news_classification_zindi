 JUMLA ya tani 893.2 za bidhaa za chakula, dawa,vipodozi pamoja na vifaa tiba visivyofaa kwa matumizi ya binadamu vyenye thamani ya zaidi ya Sh bilioni 1.8 vimeteketezwa na Mamlaka ya Chakula na Dawa nchini (TFDA).Hayo yamebainishwa jana jijini Dar es Salaam na Kaimu Mkurugenzi Mkuu wa TFDA, Adam Fimbo wakati akitoa tathmini ya utekelezaji wa miaka mitatu wa kazi za udhibiti wa ubora, usalama na ufanisi katika kipindi cha kuanzia Mwaka 2015 hadi 2018. Fimbo alisema bidhaa hizo ni pamoja na zile zilizokuwa zimeisha muda wake, zilizokamatwa wakati wa operesheni mbalimbali, lakini pia zilizokamatwa kupitia ukaguzi za kila siku zinazofanywa na mamlaka hiyo kwa lengo la kulinda ubora na ufanisi wa bidhaa hizo.Alisema katika kipindi hicho TFDA pia imefanikiwa kusajili maeneo ya biashara na bidhaa hizo kwa lengo la kutambua ni wapi bidhaa hizo zinazalishwa, kuhifadhiwa, kusambazwa na kuuzwa, hatua iliyosaidia kuhakikisha kuwa maeneo husika yanakidhi vigezo ili kutoathiri usalama, ubora na ufanisi wa bidhaa.  Katika kipindi hicho cha miaka mitatu, TFDA imeweza kusajili jumla ya maeneo 25,630 ya biashara za bidhaa zinazodhibitiwa, ikiwa ni pamoja na maeneo 9,000 yaliyosajiliwa Mwaka 2016/2017 na maeneo 5,606 mwaka 2015/2016, hii ikiwa ni sawa na ongezeko la asilimia 60.5,  alisema Fimbo.Alisema jumla ya maeneo 26,527 yanayojihusisha na biashara ya chakula, dawa, vipodozi, vifaa tiba na vitendanishi yalikaguliwa kwa kipindi tajwa ambapo maeneo 7,607 sawa na asilimia 82 kati ya yaliyokaguliwa Mwaka 2017/2018 yalikidhi vigezo ikilinganishwa na maeneo 6,332 yaliyokidhi vigezo mwaka 2017/2017.  Maeneo yaliyokaguliwa ni pamoja na viwanda vya usindikaji, maghala ya kuhifadhia bidhaa,hospitali, vituo vya afya, magari ya kusafirisha bidhaa, maduka ya jumla na rejareja na machinjio mbalimbali,  alisema Fimbo.Aidha alisema katika kufuatilia madhara yatokanayo na matumizi ya bidhaa, TFDA imeweka mfumo madhubuti wa ufuatiliaji wa madhara yatokanayo na matumizi ya chakula, dawa na vifaa tiba ili kuweza kuvitambua, kutathimini na kuzuia madhara yasiyovumilika yasitokee kwa wananchi. Kuhusu usajili wa bidhaa za chakula, dawa, vipodozi, vifaa tiba na vitendanishi ndani ya kipindi hicho, Kaimu Mkurugenzi huyo alisema kuwa uwepo wa mfumo wa usajili bidhaa unaoendelea kuhimarika mwaka hadi mwaka. Alisema katika kipindi hicho jumla ya bidhaa 14,345 kutoka bidhaa 8,866 zilizokuwa zimesajiliwa mwaka 2015/2016 ni sawa na ongezeko la asilimia 62.