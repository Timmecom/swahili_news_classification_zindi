 SHIRIKISHO la waendesha mashitaka wa serikali za Jumuiya ya Nchi za Afrika Mashariki (EAC) limekubaliana kwa kauli moja kukabidhiana wahalifu wanapofanya makosa nchini moja na kutorokea nchi nyingine, lengo ni kutaka kuthibiti uhalifu katika nchi za jumuiya hiyo.Hayo yamesemwa na wakurugenzi wa mashitaka wa nchi za EAC walipokutana jijini Arusha kupanga mpango kazi wa kutaka nchi za jumuiya hiyo ziwe salama.Akizungumza mara baada ya kikao hicho Mkurugenzi wa Mashitaka Nchini (DPP), Biswalo Mganga amesema, wahalifu katika nchi za EAC wamekuwa na mbinu nyingi hivyo wao wamejipanga kuhakikisha wanadhibiti kikamilifu ili nchi hizo ziweze kuwa salama.Mganga ambaye amechaguliwa kuwa rais wa shirikisho hilo kuchukua nafasi ya Jean Bosco Mutangana Mkurugenzi wa Mashitaka kutoka Rwanda ambaye muda wake umeisha, alisema kikubwa walichokubaliana ni kuhakikisha wanapeana wahalifu kutoka nchi moja kwenda kujibu mashitaka nchi ambayo mtuhumiwa amekosa, hiyo itasaidia kupunguza uhalifu au kutokemeza kabisa uhalifu katika nchi za EAC.Amesema, zamani nchi za jumuiya hiyo zilikuwa hazikabidhiani wahalifu na kutoa mwanya kwa wahalifu kuruka mipaka, kufanya uhalifu nchi nyingine na kurudi kujificha katika nchi aliyozaliwa lakini kwa sasa hilo halipo kwani ukifanya kosa utarudishwa ulikofanyia kosa na hatua kali kuchukuliwa dhidi yako.Mkurugenzi wa Mashitaka Nchini Kenya (DPP), Noordin Haji alisema uamuzi wa kukabidhiana wahalifu ni uamuzi uliofikia muafaka wakati lengo likiwa ni kutaka kupambana na wahalifu wenye kutorokea nchi nyingine baada ya kutenda kosa nchi nyingine.Haji alisema hiyo ndio dawa pekee imepatikana kwa wale wenye kufanya makosa ya wizi wa kutumia silaha, utakatishaji fedha haramu, wizi wa magari, kusafirisha dawa za kulevya, kusafirisha fedha chafu na biashara haramu ya kusafirisha binadamu lengo ni kutaka wahusika wote kuchukuliwe hatua kokote walipo ndani ya jumuiya.Rais aliyemaliza muda wake ambaye pia ni Mkurugenzi wa Mashitaka nchini Rwanda, Jean Butangana amesema, atampa ushirikiano Rais mpya ili aweze kufanya kazi yake ipasavyo na asisite kutaka ushauri pale anapoona pana utata.