 POLISI mkoani Katavi inamshikilia askari wa Wakala wa Huduma za Misitu Tanzania (TFS) ikimhoji baada ya dhamana yake kukataliwa hadi hali za majeruhi watano waliopigwa risasi na askari hao wa TFS zitakapoimarika.Askari huyo inadaiwa alikuwa miongoni mwa askari watatu waliokuwa na bunduki aina ya shot gun waliowafyatulia risasi watu watano wakiwemo ndugu wanne wa kiume wa familia moja wa Kijiji cha Ikongwe, kwa madai ya kuvamia Hifadhi ya Misitu Msaginya ulioko katika Halmashauri ya Nsimbo katika Wilaya ya Mpanda, ambao unahifadhiwa na kumilikiwa na TFS na kufanya shughuli za kibinadamu ikiwemo kilimo.Majeruhi hao ni Filbert Patrick (40) aliyejeruhiwa mguuni na wadogo zake watatu Joseph Patrick (27) ambaye amejeruhiwa kifuani, Geoffrey Patrick (39) amejruhiwa mkono wa kushoto na Januari Patrick (22) aliyejeruhiwa begani. Mwingine ni Nkuba Sai aliyejeruhiwa mkono wa kushoto. Akizungumza na gazeti hili kwa mashati ya kutoandikwa gazeti kwa kuwa sio msemaji wa TFS, mmoja wa maofisa wa wakala huo amethibitisha kukamatwa kwa askari huyo na anaendelea kushikiliwa na polisi mkoani Katavi. Hata hivyo amenyimwa dhamana, anaendelea kukaa mahabusu hadi hapo hali za watu watano waliojeruhiwa kwa kupigwa na risasi za moto itakapoimarika. Siwezi kukueleza zaidi kwa kuwa mie sio msemaji wa TFS,  alisema. Habari kutoka ndani ya Polisi zimethibitisha kushikiliwa kwa askari huyo wa TFS na majina yake yamehifadhiwa kwa sababu za kiitelejensia.Aidha, Mbunge wa Jimbo la Nsimbo, Richard Mbogo amethibitisha kuwa watano hao waliojeruhiwa na risasi zinazodaiwa kufyatuliwa na askari wa TFS, wamehamishiwa katika Hospitali ya Rufaa Mkoa wa Mbeya kwa matibabu ya kibingwa ikiwemo kutolea risasi kwenye miili yao. Awali, Kamanda wa Polisi Mkoa wa Katavi, Damas Nyanda alinukuliwa akithibitisha kutokea kwa tukio hilo huku akisisitiza kuwa alifika eneo hilo la tukio na kuokota ganda tupu la risasi ya moto lililotumika katika bunduki aina ya SMG.