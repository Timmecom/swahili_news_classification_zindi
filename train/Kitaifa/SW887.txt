 KATIBU Mkuu wa Chama Cha Mapinduzi (CCM), Dk Bashiru Ally, amewataka Watanzania kutumia uwezo wa kuhifadhi vitabu vitakatifu kuongeza ubunifu katika nyanja ya sayansi na teknolojia na nyingine ili kuendeleza jamii kwa kuipatia maendeleo stahiki.Dk Bashiru alitoa mwito huo katika kata ya Pahi wilayani Kondoa mkoani Dodoma, wakati wa mashindano ya kuhifadhi Kurani yaliyowashirikisha wadau kutoka maeneo mbalimbali nchini.Alisema kuwa kuna umuhimu mkubwa katika kuwekeza kwenye elimu kwa watoto, kwa kuwa watoto wakisoma si tu wanajengewa maarifa lakini pia wanaunganishwa na hivyo kuwa chachu ya kuweza kuisaidia jamii inayowazunguka.Mratibu na Mwandaaji wa mashindano hayo, Naibu Waziri wa Fedha na Mipango, ambaye pia ni Mbunge wa Jimbo la Kondoa, Dk Ashatu Kijaji, alisema kuwa lengo la mashindano hayo ya kuibua vipaji vya watoto vya kusoma Kitabu Kitukufu cha Kurani ni kuwajengea uwezo wa kuwa na ujasiri katika kueleza wanayoyaamini yakiwemo mambo mazuri ambayo yanafanywa na serikali.Kwa upande wake, Naibu Spika Dk Tulia Ackson alisema kuwa kazi zinazofanywa na Dk Kijaji, ni za kupigiwa mfano hasa kwa wanawake na akawataka wazazi katika Wilaya ya Kondoa kumuunga mkono kwa kushiriki kikamilifu katika mikakati ya kuinua elimu katika eneo hilo.Aidha, aliwataka kuhakikisha wanawapeleka watoto katika makambi yaliyo na lengo la kuongeza ufaulu wa wanafunzi.Mgeni asmi katika mashindano hayo, Shehe wa Mkoa wa Dodoma, Mustapher Shabaan, aliwapongeza vijana walioshiriki mashindano hayo na kuonesha umahiri mkubwa wa kuhifadhi Kurani na kuwataka waumini wa Kiislamu kusoma na kukielewa kitabu hicho kitukufu.Alifafanua kuwa kitabu hicho kimejaa elimu na maarifa mengi yatakayowasaidia kuenenda vyema katika jamii na kupata thawabu kutoka kwa Mungu.