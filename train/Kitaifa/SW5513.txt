 WATAHINIWA 1,358,217 wamesajiliwa kufanya Upimaji wa Kitaifa wa Darasa la Nne (SFNA) 2018, unaofanyika leo na kesho katika shule za msingi 17,336 Tanzania Bara.Kati ya watahiniwa hao wanaotarajiwa kufanya upimaji huo, wavulani ni 682,193 sawa na asilimia 50.23 na wasichana ni 676,024 sawa na asilimia 49.77. Aidha watahiniwa wenye mahitaji maalum wapo 3,336 kati yao 715 ni wenye uoni hafifu, 120 ni wasioona, 725 ni wenye ulemavu wa kusikia na 1,776 ni wenye ulemavu wa viungo vya mwili.Ofisa Habari na Mahusiano wa Baraza la Mitihani la Tanzania (NECTA), John Nchimbi alisema jana kuwa maandalizi yote kwa ajili ya upimaji huo yamekamilika ikiwa ni pamoja na kusambazwa kwa mitihani itakayotumika katika upimaji huo. Nchimbi alisema nyaraka zote muhimu zimeshafikishwa katika Manispaa na halmashauri zote za Tanzania Bara kwa ajili ya upimaji huo.Alisema mwaka 2007 idadi ya watahiniwa waliosajiliwa walikuwa 1,195,970 hivyo kuna ongezeko la jumla ya watahiniwa 162,247 sawa na asilimia 13.57 kwa mwaka 2018 ikilinganishwa na mwaka 2017.Alisema, upimaji wa Kitaifa wa Darasa la Nne ni muhimu kwa wanafunzi na jamii kwa ujumla kwa kuwa hupima uwezo na uelewa wa wanafunzi katika yale yote waliyojifunza kwa kipindi cha miaka minne na pia huwezesha kujua kiwango cha wanafunzi wanaomudu stadi za juu za Kusoma, Kuandika na Kuhesabu. Matokeo ya upimaji wa daarasa la nne hubainisha maeneo muhimu yanayohitaji kufanyiwa maboresho katika vitendo vya ujifunzaji wa wanafunzi shuleni,  alisema.Nchimbi alitoa wito kwa Kamati za Mitihani za Mikoa, Halmashauri na Manispaa kuhakikisha kuwa taratibu zote za upimaji wa Kitaifa zinazingatiwa ipasavyo na kuhakikisha mazingira ya vituo vya upimaji yapo salama, tulivu na kuzuia mianya yote inayoweza kusababisha udanganyifu.Pia alitoa wito kwa wasimamizi wote kufanya kazi zao kwa umakini na uadilifu wa hali ya juu na kujiepusha na vitendo vya udanganyifu kwani baraza litachukua hatua kali kwa yeyote atakayebainika kukiuka taratibu za uendeshaji wa upimaji wa kitaifa. Baraza linaamini kwamba kwa upande wa wanafunzi, walimu wao wamewaanda vizuri katika kipindi chote cha miaka minne ya elimu ya msingi, hivyo ni matarajio ya NECTA kuwa wanafunzi watafanya upimaji huo kwa kuzingatia kanuni za upimaji,  alisema.Aliwataka watahiniwa wote kutambua kwamba, kukiuka kanuni za upimaji au kufanya uanganyifu kutafanya wafutiwe matokeo yao yote.  Wamiliki wote wa shule mtambue kwamba shule zenu ni vituo maalum vya mitihani, hivyo hamtakiwi kwa namna yoyote kuingilia majukumu ya wasimamizi wa mitihani katika kipindi chote cha ufanyikaji wa upimaji,  alisema. Nchimbi alisema, baraza hilo halitasita kukifutia kituo chochote cha mitihani endapo litajiridhisha kuwa uwepo wake unahatarisha usalama wa upimaji wa Taifa.