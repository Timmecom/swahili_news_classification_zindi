 VIJANA wawili wa Kitanzania, Zakaria Sheha Ally na Shamsi Mwalimu Said wamechukua nafasi ya kwanza na ya tatu kwenye fainali za 27 za tuzo ya kimataifa ya kuhifadhi Kurani tukufu.Zakaria Sheha Ally (16) kutoka Tanzania Bara na Shamsi Mwalimu Said (19) kutoka Zanzibar wameibuka na kitita cha Dola za Marekani 5,000 na dola 3,000 kila mmoja baada ya kuwashinda wenzao wanane waliofanikiwa kuingia fainali hizo.Walioingia fainali hizo walitokea katika nchi za Afrika Kusini, Sudan, Malaysia, Uturuki, Yemen, Kenya, Burundi na Uingereza. Nafasi ya pili ilichukuliwa na Gaffari Mohammed (14) kutoka Uingereza ambaye ameibuka na kitita cha dola za Marekani 4,000.Mashindano hayo yaliyoandaliwa na Jumuiya ya Kuhifadhi Kurani Tanzania, mwaka huu yalishirikisha vijana 10 kutoka nchi 10 duniani. Tuzo hizo zilitolewa jana wakati wa kilele cha mashindano ya 27 ya Kimataifa ya Kuhifadhi na Kusoma Kurani tukufu na utoaji tuzo yaliyofanyika kwenye ukumbi wa Diamond Jubilee, Dar es Salaam.Akizungumza na mamia ya waumini wa Kiislamu waliofurika kushuhudia kilele cha Tuzo ya Kimataifa ya Kurani iliyoandaliwa na Jumuiya ya Kuhifadhi Kurani nchini, Waziri Mkuu, Kassim Majaliwa alisema kuhifadhisha Kurani kunapaswa kuwa msingi imara katika kujenga jamii bora.Aliwataka wazazi wa Kiislamu wahakikishe wanawasimamia vyema watoto wao na kuwahifadhisha Kurani badala ya kutoa msukumo pekee kwenye elimu ya kimazingira. Sote ni mashahidi kwamba vijana wetu wanao uwezo wa kuhifadhi Kurani na wakati huohuo wakasoma na kuhitimu fani mbalimbali katika elimu ya mazingira,  alieleza. Alisema mafanikio ya duniani na ahera hayapatikani kwingine isipokuwa ni kupitia Kurani. Hivyo basi, tuwafunze Kurani vijana wetu ili waweze kukabiliana na changamoto nyingi zinazoibuka kwenye ulimwengu wa sasa hususan suala zima la mmomonyoko mkubwa wa maadili. Alisema njia mojawapo ya kuwasaidia vijana kukabiliana na hali ya sasa ya dunia ya utandawazi ni kuwasomesha na kuwahifadhisha Kurani. Vijana waliosoma na kuihifadhi Kurani ni vigumu kwenda kinyume na maadili kwani Kurani ndiyo njia pekee ya kuwachunga na kuwafanya waonyeke dhidi ya vitendo vinavyokwenda kinyume na uadilifu. Katika hatua nyingine, Waziri Mkuu aliipongeza Jumuiya ya Kuhifadhi Kurani nchini kwa kuendelea kuwapatia vijana wa Kitanzania mwongozo na msingi wa maisha yao kupitia Kurani kwani kwa kufanya hivyo wanakuwa wanawaongezea vijana hao uelewa sahihi wa dini yao na elimu ya kutosha ya mazingira.