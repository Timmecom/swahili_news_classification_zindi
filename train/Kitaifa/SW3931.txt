 VIONGOZI na watu wengine maarufu waliofariki dunia wiki hii wameagwa. Rais John Magufuli jana aliongoza mamia ya waombolezaji kuuaga mwili wa aliyewahi kuwa Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi) na Mbunge wa Mlalo mkoani Tanga, Brigedia Jenerali mstaafu, Hassan Ngwilizi aliyefariki dunia Mei 20, mwaka huu.Wengine waliokuwepo ni Mkuu wa Majeshi ya Ulinzi, Jenerali Venance Mabeyo, Shehe wa Mkoa wa Dar es Salaam, Alhadi Mussa Salum, Mkuu wa Wilaya ya Kinondoni, Daniel Chongolo na wanajeshi wengine wa ngazi za juu na wastaafu wa jeshi pia.Mara baada ya kufika, Rais Magufuli alisaini kitabu cha maombolezo na kisha kushiriki kwenye kuuaga mwili wa shujaa huyo, ambaye wakati wa uhai wake alishiriki vema kwenye ukombozi wa nchi ya Uganda, ambapo alikuwa mmoja kati ya walioongoza mapambano, medani na lojistiki za kijeshi katika Vita ya Uganda, ambapo Tanzania ilishinda vita hivyo.Akiwa kwenye uagaji wa mwili huo, Rais Magufuli aliipatia mkono wa pole familia ya Ngwilizi na kisha mwili huo ulipelekwa kwenye gari lililousafirisha kuelekea Mlalo, Lushoto mkoani Tanga kwa maziko.Ngwilizi kwenye utumishi wake jeshini, aliongoza mapambano ya ukombozi kwenye operesheni ya kusitisha mapinduzi yaliyokuwa na lengo la kurejesha ukoloni kwenye kisiwa cha Shelisheli na kisha alipomaliza kuyazima mapinduzi hayo, aliiongoza nchi hiyo kwa miaka mitano.Aliongoza mapambano yaliyomaliza uasi wa Renamo nchini Msumbiji na kufanya chama hicho kukubali kujigeuza kuwa chama cha siasa, badala ya waasi wa msituni. Aliwahi pia kutoa mchango muhimu wa Kijeshi na Kiintelijensia katika mapambano ya Uhuru wa Zimbabwe na Namibia, ikiwa ni pamoja na kuchangia harakati za ukombozi wa vyama vya kiukombozi mbalimbali vya Afrika.Pia aliwahi kuwa Mkurugenzi wa Jiji la Dar es Salaam na kisha kuwa Mkuu wa Mkoa wa Dar es Salaam, ambapo moja kati ya mambo ambayo hayatasahaulika ni kushiriki kikamilifu kwenye umwagaji wa maelfu ya tani za ngano zilizokuwa ziuzwe kwa wananchi licha ya kuwa zilikuwa zimeharibika. Pia aliwahi kuwa Mbunge wa Mlalo na baadaye kuwa Waziri wa Tamisemi.Askofu mstaafu Mapunda aagwa Dar Katika hatua nyingine; Askofu Mkuu wa Jimbo Kuu Katoliki la Dar es Salaam, Yuda Thadeus Ruwa ichi, amewataka waumini wa kanisa hilo, kuishi maisha mema yanayogusa wengine kwa hali chanya ili matendo yao baada ya maisha ya hapa duniani, yazungumzwe kwa uzuri.Amesema kifo si laana, bali ni awamu ya mwisho ya maisha ya kuhamishwa duniani na kuingizwa kwenye maisha ya milele lakini umilele huo unategemea ulivyoishi na watu.Aliyasema hayo jana katika mahubiri aliyoyatoa kwenye Misa ya kumuaga Askofu mstaafu wa kanisa hilo wa Jimbo la Mbinga, Emmanuel Mapunda (83) aliyefariki Mei 16, mwaka huu.Misa ilifanyika katika Parokia ya Bikira Maria Mkingiwa Dhambi ya Asili katika Baraza la Maaskofu Katoliki Tanzania (TEC) Jimbo Kuu la Dar es Salaam na kuhudhuriwa na maaskofu, mapadri, watawa na waumini wa kanisa hilo na madhehebu mengine.Katika mahubiri yake, Askofu Mkuu Ruwa ichi alisema kifo si laana, bali ni ngwe ya kuingia maisha ya kweli na ya milele, lakini yatakayoakisi matendo ya mtu kwa wengine.Alisema Askofu mstaafu Mapunda, matendo yake yaliakisi mema aliyoyatenda kwa wengine ndio maana historia yake inadhihirisha alikuwa mchungaji aliyetambua wito wake na aliutekeleza kwa nguvu zote na uaminifu mkubwa. Leo tunapomsindikiza baba yetu tunamuenzi Mungu kwa kuwa aliyatenda mema mengi aliyoagiza Mungu tuyatende kwa wengine, amekuwa mlezi wa seminarini na parokiani, mchungaji wa kwanza wa Jimbo la Mbinga, amelifanya jimbo hilo leo kuwa jimbo imara,  alisema Askofu Mkuu Ruwa ichi.Alisema Askofu Mapunda alipostaafu hakulala, alirudi kuendelea na utume kwa kuwa alijua wazi kuwa safari ya utume haina kustaafu. Hakustaafu utume maana Yesu hakustaafu, tujifunze kumuishi Mungu kwa ajili ya wengine,  alisisitiza askofu mkuu Ruwa ichi.Mara baada ya Misa, waombolezaji walipata nafasi ya kutoa heshima za mwisho wakiongozwa na maaskofu, mapadri, watawa na wananchi wengine.Askofu mstaafu Mapunda alifariki dunia akiwa njiani kufikishwa katika Hospitali ya Taifa Muhimbili, baada ya kupata tatizo katika mapafu akiwa Mbinga. Anatarajiwa kuzikwa kesho jimboni Mbinga.Nechi Lyimo kuzikwa JumamosiAliyekuwa Mwakilishi wa Shirika la Utangazaji la Uingereza (BBC) pamoja na Radio sauti ya Ujerumani (Deusch Velle), Nechi Lyimo (55), anatarajiwa kuzikwa kijijini kwake Marangu Sembeti, Mei 25, mwaka huu.Pamoja na radio hizo, Lyimo pia alikuwa Mwenyikiti wa kwanza wa Klabu ya Waandishi wa Habari mkoani Kilimanjaro (Mecki) akiwakilisha Radio One, Radio Sauti ya Injili na vyombo vingine vya habari ndani na nje ya nchi.Akizungumza na gazeti hili, mke wa marehemu, Jane Mhalila amesema mumewe alipatwa na mauti usiku wa kuamkia Mei 21, mwaka huu katika Hospital ya Taifa Muhimbili alipokuwa akipatiwa matibabu.Alisema mwili wa marehemu utawasili Moshi mjini mkoani Kilimanjaro katika nyumba yake iliyopo mkabala na lango kuu la kuingia Chuo cha Polisi Moshi Mei 24, ambapo wananchi watapata fursa ya kutoa heshima za mwisho.Mhalila alisema Mei 25, mwili utapelekwa Kijiji cha Sembeti Marangu kwa ajili ya maziko yatakayohudhuriwa na watu mbalimbali, vikiwamo wafanyakazi wa vituo vya redio alizowahi kufanyia Kazi.Alisema Lyimo alizaliwa Novemba 30, 1964, Moshi, katika Hospital ya Rufaa ya KCMC akiwa ni mtoto wa sita wa Mchungaji Ephraim Lyimo.