 HALMASHAURI ya Wilaya ya Bahi inatekeleza mradi wa maji wenye thamani ya Sh milioni 637.9 ambao umeondoa kero ya mjini hapo na sasa utasambaza maji katika kijiji cha Mkakatika ili kuwapa huduma wananchi lilipojengwa tangi hilo.Akisoma taarifa za mradi kwa Mkuu wa Mkoa wa Dodoma, Dk Binilith Mahenge aliyekuwa katika ziara ya kukagua miradi wilayani humo, Kaimu Ofisa wa Maji Wilaya ya Bahi, Juma Hafidh alisema mradi huo utakamilika Agosti 28, mwaka huu.Alisema mradi huo unajengwa na Kampuni ya Nipo Africa Engineering Ltd, baada ya kusambaza maji katika mji wa Bahi awamu ya pili unaolenga kusambaza maji katika kijiji cha Mkakatika ili kuwapa huduma wananchi mahali lilipo tangi hilo la maji. Mradi huo unatekelezwa kupitia Programu ya Maji na Usafi wa Mazingira Vijijini (RWSSP) katika Awamu ya Pili ya Proragamu ya Maendeleo ya Maji (WSDP II) na lengo ni kusogeza huduma ya maji karibu na wananchi na kutumia muda mfupi kupata huduma hiyo,  alisema.Alisema chanzo cha mradi huo ni kisima kirefu chenye urefu wa mita 120 kilichochimbwa mwaka 1985 na mwaka 2014 kilisafishwa na kupimwa wingi wa maji na ubora na kubainika kitakuwa na uwezo wa kuzalisha lita 11,200 kwa saa. Pamoja na kujenga njia kuu ya bomba, kujenga njia ya kusambaza maji, kujenga tangi, kufunga pampu na kujenga lambo kwa ajili ya kunyweshea mifugo, pia unajenga vituo 11 vya kuchota maji wananchi wa kijiji hicho,  alisema.Alisema katika kutekeleza mradi huo, kwa sasa umefikia asilimia 55, huku mkandarasi akiwa amelipwa Sh milioni 128.9 ambazo ni sawa na asilimia 20.2 ya fedha za mradi na anadai Sh milioni 508.9 sawa na asilimia 79.8 ya fedha zote za mradi huo.Akizungumza mkandarasi wa Kampuni ya Nipo, Adisan Haule alisema, ataendelea na kujenga vituo vya kutolea maji na hadi jana alikamilisha saba kati ya 11, huku akishughulikia suala la kupeleka cheti kwa ajili ya kuomba alipwe malipo ya kazi aliyofanya.Akizungumza baada ya kusikiliza ripoti hiyo, Dk Mahenge alisema mkandarasi anatakiwa kuendelea na kazi ili kumalizia mradi huo pamoja na kwamba hajalipwa fedha zake na mara atakapopeleka wizarani cheti atalipwa fedha zake.Akizungumzia mradi huo, Mkuu wa Wilaya ya Bahi, Mwanahamisi Munkunda alisema Kampuni ya Nipo ni wadau wa siku nyingi wa wilaya hiyo, hivyo ana imani kwamba atakamilisha mradi huo wakati suala la kulipwa fedha zake likishughulikiwa.