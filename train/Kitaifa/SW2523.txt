 HALMASHAURI mbalimbali za mkoa wa Dodoma, zimetakiwa kuhakikisha zinapima na kulinda ardhi inayofaa kwa kilimo cha zabibu.Hayo yameelezwa na Ofisa Kilimo Mkoa, Bernard Abraham alipokuwa akiwasilisha mada ya namna ya kuongeza uzalishaji wa zao la zabibu na alizeti kwenye kikoa cha Baraza la Biashara Mkoa wa Dodoma.Alisema baada ya Dodoma kuwa jiji kuna haja ya ardhi inayofaa kwa kilimo cha zabibu ikalindwa kwa kupimwa na kuwekewa miundombinu ya umwagiliaji, barabara, umeme, hifadhi na masoko.  Tumeshakuwa jiji, hii ina maana miji yetu inaweza kuunganika, tumeona jinsi jiji la Dar es Salaam lilivyoungana, ukiangalia upande wa Bagamoyo, Kibaha, Chanika miji imeungana. Hali kama hii inaweza kutishia uendelevu wa kilimo cha zao la zabibu, kwani baadaye mashamba yanaweza geuka kuwa viwanja, hivyo ni vyema mamlaka husika zikalinda maeneo ambayo ardhi yake inafaa kwa zabibu,  alisema. Kuhusu masoko, Abraham alihimiza haja ya kuhamasisha ujenzi wa viwanda vya kusindika zabibu kwa hatua ya awali za kupatikana kwa mchuzi.  Zabibu inavyozidi kusinyaa, mchuzi wake ndio unakuwa na sukari nzuri, hivyo tukiweza kusindika katika hatua ya awali, hii itawasaidia hata wakulima wetu kuacha kuuza kwa bei ya chini akiamini kuwa zinaharibika.  Abraham pia alihimiza uanzishwaji na kuratibu vikundi imara vya wakulima wa zabibu, kuanzisha, kuratibu na kuvisimamia vituo vya ununuzi kwenye maeneo yanayolima zabibu  Pia tuangalie namna ya kuanzisha one stope center (kituo kimoja) cha mazao na bidhaa za zabibu katikati ya Jiji.Tukijipanga kuyafanya haya, litasaidia kutoa ajira kuanzia shambani, viwandani mpaka katika hatua ya bidha zilizosindikwa viwandani.  Akizungumzia hali ya zao hilo mkoani hapa, Abraham alisema takwimu za mavuno ya kwanza ya msimu huu zinakisiwa kuwa tani 11,500 . Tanzania ikiwa ni ya pili kwa uzalishaji baada ya Afrika Kusini barani Afrika. Wastani wa tija ni tani 5.5 kwa kila ekari, Dodoma ina tija ya tani 7.5, Chamwino 3 na Bahi tani 1.2 kwa ekari,  alisema. Abraham alisema fursa za zabibu katika Mkoa wa Dodoma ni kuwepo wa wa ardhi na hali ya hewa inayofaa kwa kilimo cha zabibu hivyo kuvunwa mara mbili kwa mwaka tofauti na maeneo mengine.