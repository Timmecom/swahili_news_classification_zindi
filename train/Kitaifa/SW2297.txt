 WAKATI benki ya NMB ikitoa gawio la Sh bilioni 10.48, Waziri wa Fedha na Mipango, Dk Philip Mpango amebainisha kuwepo wizi unaofanywa na baadhi ya watumishi wasio waaminifu wa benki na mitandao.Akizungumza wakati wa kupokea gawio la Serikali kutoka NMB jana jijini Dodoma, Dk Mpango amesema suala la uaminifu wa watumishi wa benki ni muhimu kwa taasisi zote za fedha na kuwa kumekuwepo na baadhi ya taasisi ambazo zinalalamikiwa na wananchi.Akifafanua zaidi, Dk Mpango amesema:  Ukifuatilia malalamiko tunayopokea kutoka kwa wananchi yanatokana na watumishi wa benki kutokuwa waadilifu. Mimi ninazo kesi za watu ambao wameweka fedha benki, yupo mmoja kesi yake ya hovyo sana tumetuma vyombo vya dola vifanye kazi yake. Siku ambayo mtu huyo walimteka kwa makusudi, ndio siku mtumishi wa benki akahamisha fedha yake na kupeleka benki nyingine, zimefuatiliwa huko nako zimeondolewa na kupelekwa kwingine, hii ni kwa sababu ya watendaji wa benki sio waaminifu.  Dk Mpango amesema benki hiyo sio NMB, na kusisitiza kuwa suala hilo halikubaliki. Wapo watanzania wanaibiwa fedha kwenye ATMs, kwa mfano Makamba (Katibu wake) huyu ni mmoja ambaye tulikuwa tunasafiri kutoka Dar es Salaam kuja hapa (Dodoma) tukiwa njiani akaunti yake ilikuwa inatoa (deducted) fedha mara tatu NMB akawa anahangaika bahati nzuri meneja mmoja akamsaidia kublock,  amesema.Alieleza kuwa Makamba alipoangalia, alikuta fedha zimetolewa mara tatu na akawa anapata ujumbe kwenye simu na wizi huo ulikuwa unafanywa na mtandao wa kimataifa. Tulifuatilia tukagundua zile fedha zilikuwa zinakatwa Vietnam, maana yake ni kwamba muwe makini na mitandao ya kihalifu ya kimataifa, ipo ya ndani na ya kimataifa, amesema. Kuna mama naye namfahamu zilikuwa zinaondoka hivyo hivyo tulikuja kufuatilia tukakuta zinatolewa Zimbabwe, muwe macho wale wataalamu wenu wa IT, lazima kulinda amana za wananchi wetu hawa maskini  amesema.Dk Mpango alizitaka benki nchini kuhakikisha inalinda mifumo yao ili wizi usitokee; na kusisitiza kuwa pale wanapoajiri wahakikishe wanawafanyia uchunguzi wa kina wafanyakazi hao.Aidha, Dk Mpango aliutaka uongozi wa Benki ya NMB kuhakikisha wanajitanua zaidi na kuangalia namna ya kufungua matawi nje ya nchi. Rais alipokutana na wafanyabiashara walisema wanatamani kufanya biashara nchi jirani lakini huduma za benki hazipo, sasa angalieni uwezekano wa kuzifikisha. Kwa mfano, Kongo ni soko kubwa shida yake kwa sasa ni hali ya usalama, lakini siku bunduki zikinyamaza ni soko kubwa sana ambao tunafanya nao biashara,  amesema.Kuhusu riba, Dk Mpango alisema pamoja na mafanikio waliyoyapata kuna changamoto ambazo bodi na menejimenti inatakiwa kuzifanyia kazi ikiwemo suala la riba. Mimi huwa nasema, ni changamoto kwa wananchi wetu wa kipato cha chini wanashindwa kukopa ili waweze kuwekeza kuboresha na kukuza biashara zao, sababu kubwa ni riba, riba za mabenki yetu bado zipo juu,  amesema.Dk Mpango alisema pamoja na hatua zinazochukuliwa na Benki Kuu (BoT), mabenki yana wajibu mkubwa wa kufanya ili riba hizo ziweze kushuka.