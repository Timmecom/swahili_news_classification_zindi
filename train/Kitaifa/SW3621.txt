 SERIKALI imewasilisha bungeni Muswada wa kuzifanyia marekebisho sheria tisa zinazohusu Fedha, Kodi, Ushuru na Tozo, utakaosaidia kuboresha utaratibu wa ulipaji kodi na ukusanyaji mapato nchini.Muswada huo ulisomwa na Naibu Waziri wa Fedha na Mipango, Dk Ashatu Kijaji kwa niaba ya Waziri wa Fedha na Mipango, Dk Philip Mpango. Dk Kijaji alitaja sheria zinazofanyiwa marekebisho au kufutwa ni ya Tozo ya Huduma ya Viwanja vya Ndege Sura Namba 365, Tozo ya Ushuru wa Bidhaa (147), Kodi ya Mapato (332), Tozo ya Huduma za Bandari (264), Tozo ya Usalama Barabarani (168), Tozo ya Viwango (130), Tozo ya Chakula, Dawa na Vipodozi (219), Tozo ya Usimamizi wa Kodi (338) na Kodi ya Ongezeko la Thamani (VAT) Sura Namba 148. Dk Kijaji alisema Sheria ya Viwango inafanyiwa marekebisho, kuhamisha majukumu ya kusimamia masuala ya chakula na vipodozi kwa Shirika la Viwango Tanzania (TBS) kutoka Mamlaka ya Chakula na Dawa (TFDA).Hatua hiyo inaifanya TBS kuchukua jukumu la kuunganisha utaratibu wa usajili wa majengo, usajili wa bidhaa, udhibiti wa bidhaa na udhibiti wa bidhaa kutoka nje.  Marekebisho ya Sheria ya Chakula, Dawa na Vipodozi inapendekezwa kufanyiwa marekebisho ili kuiondolea TFDA jukumu la kusimamia chakula na vipodozi na yanapendekeza kubadilisha jina la taasisi hiyo na kuitwa Tanzania Medicines and Medical Devices Authority (TMDA) ambayo itasimamia dawa, vifaa tiba na vitendanishi. Marekebisho katika Sheria ya Usimamizi wa Kodi ambayo yanalenga kuahirisha ulipaji wa Kodi ya Mapato kwa miezi sita kuanzia wakati mfanyabiashara au mwekezaji anapopewa Namba ya Utambulisho wa Mlipakodi (TIN) kwa mara ya kwanza tofauti na sasa ambao mara anapoanza biashara anatakiwa kulipa kodi,  alisema.Dk Kijaji alisema pia marekebisho hayo, yanalenga kuanzisha Ofisi ya Kushughulikia Malalamiko na Taarifa za Kodi, zitakazotolewa na walipakodi au watu wenye nia nje (TOO) ili kupunguza malamiko ya walipa kodi. Pia, vimependekezwa vifungu vya namna ya kumpata Mtendaji Mkuu na watumishi wengine wa ofisi hiyo. Pia kuongeza kifungu kinachompa mamlaka waziri mwenye dhamana na masuala ya fedha, kuandaa kanuni za kuwezesha kuwatambua, kuwasajili na kuwatoza ada ya mwaka ya kitambulisho kwa wafanyabiashara na watoa huduma wadogo waliopo katika sekta isiyo rasmi.Lengo ni kuwatambua, kuwasajili na kuwalea wafanyabiashara wadogo ili waweze kukua na baadaye kurasimishwa.  Marekebisho ya Kodi ya Ongezeko la Thamani (VAT), kufuta msamaha wa kodi uliokuwa unatozwa kwenye taulo za kike, kwani tangu utolewe haujaweza kupatikana kwa bidhaa hiyo muhimu kwa bei nafuu kwa walengwa, badala yake umenufanisha wafanyabiashara  alisema. Pia kusamehe VAT kwenye tiketi za ndege, vipeperushi, kalenda, shajara, karatasi zenye nembo na sare za wafanyakazi zilizowekwa nembo ya shirika husika la ndege, pale vinapoingizwa nchini na mashirika ya ndege yanayotambuliwa katika mikataba ya kimataifa ya huduma za anga.Alisema Sheria ya Tozo la Viwanja vya Ndege, inarekebishwa ili kuweka sharti kwa mawakala wa ukusanyaji tozo ya huduma ya viwanja hivyo, kuwasilisha ritani ya kila mwezi kwa Kamishna Mkuu wa Mamlaka ya Mapato Tanzania (TRA). Lengo ni kurahisisha ukaguzi wa hesabu pamoja na kukuza uwajibikaji katika ukusanyaji wa mapato ya serikali.  Sheria ya Ushuru wa Bidhaa, inalenga kurekebishwa ili kusamehe ushuru wa bidhaa kwenye vilainishi vya ndege vinavyoingizwa nchini au kununuliwa ndani ya nchi na mashirika ya ndege ya ndani au yanayotambulika katika mikataba ya kimataifa ya huduma za anga. Lengo ni kuimarisha sekta ya usafiri wa anga na kuiwezesha nchi yetu kusaini mikataba ya huduma ya kimataifa ya huduma za anga ambayo ilishindikana kusainiwa hapo awali.  Pia kutoza ushuru wa bidhaa wa asilimia 10 kwenye nywele bandia zinazotengenezwa ndani ya nchi na asilimia 25 kwenye nywele bandia zinazoingizwa kutoka nje.  Kutoza ushuru wa bidhaa wa asilimia 10 kwenye bidhaa za mabomba ya plastiki na vifaa vinavyotumika kwenye ujenzi wa miundombinu ya maji kwani kuna viwanda vya kutosheleza mahitaji nchini.