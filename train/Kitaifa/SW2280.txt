 SERIKALI imetoa shilingi milioni 400 kwa ajili ya uboreshaji wa Hospitali ya Wilaya ya Chunya na kuchangia ujenzi wa kituo cha afya cha Makongolosi wilayani humo mkoani Mbeya.Ahadi ya fedha hizo imetolewa na Rais John Magufuli kwenye mkutano wa hadhara uliofanyika mjini Chunya ambapo alisema wilaya hiyo kwa sasa ina wakazi wengi na hivyo hospitali ya wilaya iliyopo haiwezi kukidhi mahitaji ya utoaji huduma.Alisema pamoja na kuwa tayari serikali ilishatoa Shilingi milioni 800 kwa ajili ya ujenzi wa vituo vya afya katika kata za Chalangwa na Mtande wilayani hapa, atahakikisha pia maombi ya wadau ya kuchangia Hospitali ya wilaya na Kituo cha Makongolosi anayatendea haki. Chunya ni wilaya ya zamani sana..ina miaka mingi sasa nina imani kwakuwa pia wananchi wilayani hapa wanaongezeka kwa kasi Hospitali yenu haiwezi kutosheleza mahitaji yaliyopo. Ilitosheleza kwa wakati ule. Lakini pia tunajenga lami na haya ni maeneo ya barabara kuu inayounganisha mikoa jirani...siombei ajali zitokee lakini lazima tuandae mazingira ili kama zikitokea watu wapate huduma haraka. Hivyo alisema kwa uboreshaji wa hospitali ya wilaya ya Chuya ataipatia Sh Milioni 200 kadhalika pia fedha kama hizo zitatolewa kuchangia ujenzi wa kituo cha afya cha Makongolosi.Alisema pia kutokana na historia ya wilaya hiyo ni lazima Hospitali kwa sasa iendane na hadhi ya hospitali ya wilaya na hivyo akaahidi kuzungumza na waziri mwenye wizara husika kuona iwapo kuna uwezekano wa kupata fedha kwa ajili wa ujenzi zaidi wa hospitali hiyo.Awali akizungumzia changamoto ya kuchakaa kwa miundombinu ya Hospitali inayotumika kwa sasa kama ya wilaya, Naibu Spika Dk Tulia Ackson alisema ipo haja kwa Serikali kuwahurumia wakazi wilayani hapo kwakuwa licha ya kusafiri umbali mrefu kuifikia bado huduma wanazopataa si za kiwango cha kiwilaya.Kwa upande wa Kituo cha Afya cha Makongolosi, Dk Tulia alimuomba rais kuwaunga mkono wanawake wa Wilaya ya Chunya ambao walikwishaanzisha harambee ya kuchangia ujenzi wa kituo hicho na wadau mbalimbali wanaendelea kujitolea.