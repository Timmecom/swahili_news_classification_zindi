 KATIKA kuhakikisha kuwa Serikali ya Awamu ya Tano chini ya Rais John Magufuli inafanikisha vyema miradi ya maendeleo inayotekelezwa kupitia bajeti, ilipunguza kutegemea fedha za nje kutoka Sh bilioni 775.8 ya mwaka wa fedha 2017/2018 hadi Sh bilioni 547.38 ya mwaka wa fedha 2018/2019.Aidha serikali iliongeza fedha zake za ndani kwenye miradi ya maendeleo kutoka Sh trilioni 4.35 kwa mwaka wa fedha 2017/2018 hadi Sh trilioni 4.89 kwa mwaka wa fedha 2018/2019.Kwa mujibu wa taarifa za bajeti za miaka miwili ya fedha iliyomalizika (2017/18 na 2018/190, Serikali imejikita katika kupunguza utegemezi wa fedha za nje lakini pia kuongeza fedha za maendeleo kwa kutumia fedha za ndani ambazo zinatokana na kodi za wananchi. Katika mwaka wa fedha wa 2017/18, Serikali ilipanga kutumia Sh trilioni 31.71 lakini ilifanikiwa kutoa jumla Sh trilioni 21.68 sawa na asilimia 68.4 ya lengo.Katika fedha hizo zilizotoka ilifanikiwa kutoa Sh trilioni 5.12 kwa ajili utekelezaji wa miradi ya maendeleo ambapo kati ya fedha hizo Sh trilioni 4.35 zilikuwa ni fedha za ndani na Sh bilioni 775.8 ni fedha za nje. Kwa mwaka wa fedha wa 2018/19 Serikali ilipanga kutumia Sh trilioni 32.48 ambapo serikali ilifanikiwa kutoa jumla ya Sh trilioni 22.19 ya lengo husika.Katika kuhakikisha inaongeza nguvu kwenye shughuli za maendeleo, Sh trilioni 5.44 zilitolewa kwa ajili ya shughuli za maendeleo ambapo Sh trilioni 4.89 ni fedha za ndani wakati Sh bilioni 547.38 ni fedha za nje.Fedha zilipoendana na mafanikio yake Katika kipindi cha miaka miwili ya fedha serikali ilijikita kwenye maeneo yafuatayo; Kwa mwaka wa 2018/19, miongoni mwa maeneo ya kimkakati ambayo yalipatiwa fedha katika kipindi hicho yalikuwa ni Mradi wa kufua umeme utokanao na nguvu za maji katika Mto Rufiji ambapo kiasi cha shilingi bilioni 723.6 zilitolewa.Shilingi bilioni 616.9 zilitolewa kwaajili ya kugharamia elimu ya msingi bila ada pamoja na mikopo ya wanafunzi wa elimu ya juu. Pia mwaka huu ulioisha, Sh bilioni 269.3 zilitolewa kwa ajili ya Awamu ya Tatu ya Mradi wa Kupeleka Umeme Vijijini kupitia Wakala wa Nishati Vijijini (REA). Alkadhalika Serikali ilitumia Sh bilioni 238.8 katika ununuzi na uendeshaji wa ndege mpya za Shirika la Ndege la Tanzania (ATCL). Sambamba na miradi hiyo ya maendeleo, Sh bilioni 27.6 zilitumika kuendeleza ujenzi wa meli mpya katika maziwa makuu.Kwa mwaka wa fedha wa 2017/2018, Serikali ilifanikiwa kutekeleza yafuatayo katika kipindi cha Julai 2017 hadi Aprili 2018; Kwanza ilitoa jumla ya Sh bilioni 59.0 kwa Halmashauri za Wilaya 110 kwa ajili ya ujenzi na ukarabati wa vituo vya afya, na Sh bilioni 24.1 kwa ajili ya ukarabati wa hospitali za mikoa 24.Aidha, jumla ya shilingi bilioni 125.7 zilitolewa kwa ajili ya ununuzi wa dawa, vifaa tiba na vitendanishi Katika kuhakikisha kuwa wananchi wanapata maji safi na salama, serikali ilitoa Sh bilioni 156.1 kwa ajili ya utekelezaji wa miradi ya maji mijini na vijijini.Pia ilitoa Sh bilioni 409.9 kwa ajili ya miradi ya nishati vijijini, umeme wa jotoardhi, uzalishaji wa umeme katika vyanzo mbalimbali na usambazaji wa gesi asilia Aidha Serikali ilitimiza sehemu ya ilani ya Chama Cha Mapinduzi (CCM) kwa kutoa Sh bilioni 618.0 kwa ajili ya elimu msingi bila ada na kugharamia mikopo ya wanafunzi wa elimu ya juu.Kwa mwaka huo wa 2017/18, Serikali ilitoa Sh trilioni 1.87 kwa ajili ya kutekeleza ujenzi wa miundombinu ili kupanua fursa za uchumi, kilimo, biashara na viwanda ikiwemo kujenga barabara zinazounganisha mikoa na nchi jirani, barabara zinazopunguza msongamano katika majiji, barabara za vijijini, reli, viwanja vya ndege, na bandari.