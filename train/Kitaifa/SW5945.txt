 MAASKOFU wa makanisa ya Katoliki, Anglikana na Africa Inland (AICT) wamekemea mmomonyoko wa maadili kwa wanajamii, likiwamo suala la ushoga na rushwa ya ngono kwenye taasisi za elimu ya vyuo vikuu.Wametoa makaripio hayo kwenye misa tofauti zilizofanyika jana, ikiwa ni sehemu ya sherehe ya kuzaliwa kwa Yesu Kristo (Krismasi) takribani zaidi ya miaka 2000 iliyopita. Katika Ibada Kuu ya kitaifa iliyofanyika Kanisa la AICT-Makongoro Mwanza, Askofu wa Jimbo hilo, Philipo Mafuja alisema katika kuadhimisha kuzaliwa kwa Yesu Kristo ni lazima jamii ikubali kubadilika na kuendana na maadili ya kidini.Alisema kumekuwapo na matukio kadhaa yanayoashiria kumomonyoka kwa maadili na kuipongeza serikali kwa msimamo wake wa kukataa kuruhusu ushoga nchini. Aidha aliwataka waumini kuendelea kuliombea taifa dhidi ya matukio kama hayo ya mmomonyoko wa maadili huku akilitaka kanisa kuendelea na mafunzo yake yenye kulenga kuisaidia jamii kujitambua na kumuogopa Mungu.Pia askofu huyo alikemea rushwa ya ngono kwenye ngazi zote za elimu ambapo alisema kumekuwapo na tabia ya wahadhiri wa elimu ya vyuo vikuu na hata shule za msingi na sekondari kuomba rushwa ya ngono kwa wanafunzi. Alisema hali hiyo ni mbaya na inaweza kuliangamiza taifa kwa kuwa kama wanafunzi wakifaulu kwa kusaidiwa na walimu kwa mtindo huo ni wazi kuwa wasomi hao watashindwa kusaidia jamii.Alisema: Haya ni mambo makubwa mawili ambayo ni mabaya kwenye taifa hili, wananchi kwa kushirikiana na viongozi wa dini na serikali ni lazima kuyapinga matukio haya, ushoga na rushwa ya ngono sio mambo ya kuyavumilia kabisa.  Pia askofu huyo alitaka kuwapo na mfumo mzuri wa mazungumzo kwenye kutatua tofauti katika jamii huku akiwataka wanajamii kujenga utamaduni wa kuzungumza na kujadiliana kwa kina katika kutatua tofauti zao.Askofu huyo aliwataka waumini kuwaombea viongozi wa nchi ili wafanye kazi zao kiufanisi na wasiwe watawala wenye kuendekeza ubaguzi ila wenye uwezo mkubwa wa uelewa na maarifa. Alisema viongozi wanapaswa kuwa na uwezo mkubwa wa kufikiria, uelewa wa mambo na uwezo wa ushauri pamoja na ufahamu mkubwa wa mambo na hivyo kuwataka waumini kuwaombea viongozi kuwa na sifa hizo.Alisema viongozi wanapaswa kuwa na hofu ya Mungu huku wakiwa na uelewa zaidi wa kujua nchi ilivyo na kuwa na mipango ya kuiongoza vema zaidi. Alisema kiongozi bora anatakiwa kuheshimu mawazo ya watu wote wawe wasomi na wasiokuwa wasomi, kwa kuwa kila mtu anapaswa kusikilizwa na kuheshimiwa. Naye mchungaji kutokea Kanisa hilo, Musa Magosela alitaka kuboreshwa zaidi kwa huduma za afya katika jamii kwa kuwa afya ni msingi mzuri unaomwezesha mwananchi kufanikiwa.Pia aliwataka wazazi kuepuka tabia ya kuwanunulia watoto mitihani ili wafaulu masomo yao na badala yake kuwataka wawasisitize watoto kusoma ili kuwa msaada mkubwa wa taifa hapo baadae. Ushoga na upatanishi Kwa upande wake, Askofu wa Kanisa la Kiinjili la Kilutheli Tanzania (KKKT), Dk Alex Malasusa alikemea matendo ya ushoga ambapo alisema kuwa matendo hayo sio tu kinyume na maadili ya kitanzania, lakini pia ni kinyume na maelekezo ya dini.Alisema, kama Kanisa aliwezi kuunga mkono matukio kama hayo ni vema hata kanisa likabakia na msalaba wake, lakini sio kukubali matendo ya ushoga.Askofu Msaidizi wa Kanisa Katoliki Jimbo Kuu la Dar es Salaam, Eusebius Nzigilwa aliyeendesha misa jana kwenye kanisa kuu Katoliki la Mtakatifu Joseph aliwataka wanajamii kujifunza upatanishi. Alisema upatanishi ni msingi wa maendeleo kwenye ngazi zote za kijamii kuanzia familia, koo na hata kwenye mahala pa kazi huku akiwataka wanajamii kuzingatia upatanishi kama silaha ya maendeleo.Pamoja na hayo, mkoani Morogoro Askofu wa Kanisa la Kiinjili la Kilutheri Tanzania (KKKT) Dayosisi ya Morogoro, Jacob ole Mameo alisema kuporomoka kwa maadili na kuongezeka kwa watoto wa mitaani kumechangiwa na baadhi ya wazazi na walezi kushindwa kutimiza jukumu lao la malezi bora. Naye Askofu Telesphor Mkude wa Kanisa Katoliki Jimbo la Morogoro ameitaka jamii ichukue tahadhari juu ya matumizi ya ukuaji wa teknolojia ya mawasiliano na madhara yake katika mmomonyoko wa maadili kwa jamii.