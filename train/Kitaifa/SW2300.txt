 BUNGE la 15 linaendelea na Mkutano wa bajeti wiki hii ambapo Wizara za Elimu, Sayansi na Teknolojia na Wizara ya Maji zitawasilisha bajeti zao.Ratiba ya mkutano huo iliyotolewa na Ofisi ya Bunge wiki iliyopita baada ya kufanyiwa marekebisho madogo, inaonesha Wizara ya Elimu, Sayansi na Teknolojia itajadiliwa kwa siku mbili.Leo Waziri wa Elimu, Sayansi na Teknolojia, Profesa Joyce Ndalichako atawasilisha bungeni mapitio ya mpango na bajeti ya mwaka 2018/19 na makisio ya bajeti ya mwaka 2019/20.Hatua hiyo itafanyika kesho, wabunge kuendelea kuchambua na kuhoji utekelezaji wa bajeti ya mwaka wa fedha 2018/19 na mpango wa bajeti wa mwaka 2019/2 kwa wizara hiyo.Waziri Ndalichako atahitimisha bajeti ya wizara hiyo kwa kujibu hoja za wabunge na kutatoa ufafanuzi baadhi ya mambo yaliyotokeza wakati wa kujadili na hatimaye kuomba Bunge lipitishe bajeti hiyo.Ratiba hiyo inaonesha kuwa Jumatano ambayo itakuwa Maadhimisho ya Siku ya Wafanyakazi Duniani Mei Mosi, itakuwa siku ya mapumziko kwa wabunge kujiandaa kwa ajili ya bajeti ya siku mbili zinazofuata.Alhamisi itakuwa ni zamu ya Waziri wa Maji, Profesa Makame Mbarawa ambaye atawasilisha bungeni mapitio ya mpango na bajeti ya mwaka 2018/19 na bajeti ya mwaka 2019/20.Ratiba hiyo inaonesha kwamba wabunge watakuwa na nafasi ya kujadili na kuchambua bajeti hiyo kwa siku tatu na itaendelea hadi Jumatatu wiki ijayo.Profesa Mbarawa atahitimisha bajeti yake kwa kujibu hoja za wabunge kuhusu mpango wa mapitio na bajeti ya mwaka 2018/19 na kujadili bajeti ya mwaka 2019/20 wiki ijayo.