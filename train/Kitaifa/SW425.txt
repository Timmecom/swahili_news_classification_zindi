 KATIBU Tawala wa Ruvuma Profesa Riziki Shemdoe ameagiza kufanyika ufuatiliaji wa ukusanyaji wa mapato ya ndani kwenye mamlaka zote za serikali ya mitaa .Alitoa agizo hilo hivi karibuni kufuatia ripoti za Ofisi ya Rais, Tawala za Mikoa na Serikali za Mitaa (TAMISEMI) kuonesha mkoa wa Ruvuma umefanya vibaya katika ukusanyaji mapato ya ndani robo ya kwanza mwaka 2018/2019 . Kila mkuu wa idara na kitengo katika sekretariati ya mkoa huu anatakiwa atoke na kwenda kwenye halmashauri kufanya ufuatiliaji wa mapato katika vyanzo vilivyoanishwa katika idara yake na kutoa ushauri wa kuongeza kasi ya ukusanyaji,  alisema Profesa Shemdoe.Katibu Tawala Mkoa huyo aliagiza kuwa timu ya ufuatiliaji ihoji namna halmashauri zinavyokusanya katika vyanzo vyote 53 vilivyoanishwa kwenye Sheria kisha watoe ushauri wa namna bora ya kufanikisha lengo .Kwa mujibu wa taarifa ya robo mwaka Julai hadi Septema 2018 iliyotolewa na Waziri wa Nchi, TAMISEMI, Selemani Jaffo ilionesha kuwa mkoa wa Ruvuma ulikuwa kati ya mikoa iliyofanya vibaya kwa ukusanyaji mapato ya ndani ya halmashauri.Katika kutekeleza agizo la ufuatiliaji wa ukusanyaji mapato ya ndani umeanza kwenye halmashauri za Wilaya ya Mbinga, Mji Mbinga ,Madaba DC, Namtumbo DC,Songea DC na Nyasa DC kuona sababu zilizosababisha kufanya vibaya.Akizungumza kwa niaba ya timu ya ufuatiliaji ya mkoa Mwanasheria toka Sekretariati ya mkoa Seligius Ngahi amesema ufuatiliaji huu utasaidia kutoa ushauri kwa viongozi wakuu wa mkoa na Halmashauri kujua kwa kina mapungufu yaliyopo kwenye zoezi la ukusanyaji mapato ya ndani na kuchukua hatua za kudhibiti.Aidha, Mkurugenzi wa Mji Mbinga Grace Quintine ameshukuru uamuzi wa Mkoa kuunda timu ya ufuatiliaji ili isaidie wataalamu wa Halmashauri kuongeza kasi ya ukusanyaji pia kudhibiti matumizi ya fedha za umma.Timu ya ufuatiliaji mwenendo wa ukusanyaji mapato ya ndani kwenye halmashauri itakapokamilisha kazi ya kutembelea na kukagua halmashauri zote nane za mkoa itatoa taarifa kamili ya kilichobainika kufanya Ruvuma isifanye vizuri kwa Katibu Tawala Mkoa .