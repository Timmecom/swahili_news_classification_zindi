 KWA miezi sita ya utekelezaji wa bajeti ya mwaka 2018/19, Serikali imekusanya Sh trilioni 12.839 ambayo ni sawa na asilimia 80 ya lengo la nusu mwaka.Mwenyekiti wa Kamati ya Kudumu ya Bunge ya Bajeti, George Simbachawene amesema, kuanzia Julai hadi Desemba mwaka 2018, serikali imekusanya kiasi hicho ambacho ni asilimia 80.4 ya makisia ya kukusanya Sh trilioni 15.974. Kiasi hiki lilichokusanya ni sawa na asilimia 39.5 tu ya lengo la kukusanya kiasi cha Sh trilioni 32.475 kwa mwaka mzima,  amesema Mbunge huyo wa Kibakwe (CCM).Katika bajeti ya mwaka 2018/19, serikali ilipanga kukusanya Sh trilioni 32.475, kati ya fedha hiyo, Sh trilioni 20.158 yalikuwa mapato ya ndani na Sh bilioni 735.5 mapato ya halmashauri, Sh trilioni 8.905 ni mikopo na Sh trilioni 2.130 kutoka kwa washirika wa maendeleo.Simbachawene amesema kutofikiwa kwa makusanyo katika kipindi cha nusu mwaka kwa kiasi kikubwa kumechangiwa na kutopokelewa kwa wakati misaada na mikopo kutoka nje ambapo hadi kufika Desemba mwaka jana, kiasi cha Sh bilioni 878.8 kati ya Sh trilioni 2.676 kutoka kwa washirika wa maendeleo.Amesema kamati imebaini kwa mwenendo huu wa ukusanyaji wa mapato ya serikali, inaweza kufikia makusanyo yake kati ya asilimi 80 hadi 95 na hivyo kushindwa kufikia malengo ya ukusanyaji wa mapato kwa kati ya asilimia 5 hadi 15 kwa mwaka mzima. Kamati inaona kwamba ipo haja ya kuongeza wigo wa ukusanyaji wa mapato ya ndani kwa kutafuta vyanzo vya vipya vya mapato,  alisema.Mwenendo wa matumizi Simbachawene alisema katika kipindi cha nusu mwaka, serikali ilitumia jumla ya kiasi cha Sh trilioni 12.83, kati ya Sh trilioni 20.468 zilizoidhinishwa na Bunge kwenye matumizi ya kawaida ambayo ni asilimia 62.72.Amesema pia kiasi cha Sh trilioni 4.77 ambayo sawa na asilimia 37.1 yalitumika katika kugharamia ulipaji wa deni la Taifa pamoja na riba ya madeni yaliyoivaa na kiasi cha Sh trilioni 3.311 ambazo ni asilimi 25.6 kilitumika katika kulipia mishahara. Mwenendo huu unaonesha kuwa kiasi cha Sh trilioni 8.081 kimetumika katika ulipaji wa Deni la Taifa na Mishahara tu na kinaobakiwa ambacho ni Sh trilioni 4.749 kimetumika katika matumizi mengineyo na maendeleo. Pamoja na hatua hii nzuri ya utolewaji wa fedha, kamati imebaini kuna baadhi ya mafungu yamepokea zaidi ya malengo yaliyopangwa katika kipindi cha nusu mwaka na pia utolewaji wa fedha kwenye matumizi mengineyo na miradi ya maendeleo sio wa kuridhisha,  alisema.Simbachawene alitoa mfano utoaji wa fedha na asilimia ya fedha walizopata kwenye mabano kuwa ni Tume ya Mahakama (asilimia 104), Msajili wa Vyama vya Siasa (asilimia 110), Kitengo cha kuzuia fedha haramu (asilimia 114), Ofisi ya Wakili Mkuu wa Serikali (asilimia 104), Tume ya Mabadiliko ya Sheria (asilimia 338), na Hazina (asilimia 286), Mhasibu Mkuu (asilimia 134) na Tume ya Taifa ya Uchaguzi (asilimia 674). Aidha, kamati imebainika kuwa mafungu ya Msajili wa Hazina na Wizara ya Maliasili yamepewa chini ya asilimia 50, hivyo kamati inashauri serikali kuangalua mtiririko wa fedha kwa mafungu husika ili kusiathiri utekelezaji wa Bajeti kwa mafungu mengine,  alieleza.Makusanyo Alisema katika kipindi cha kati ya Julai hadi Desemba, makusanyo ya mapato ya kodi yamekuwa kwa asilimia 2 kutoka Sh trilioni 7.678 hadi Sh trilioni 7.836 ukilinganisha na kipindi kama hicho mwaka 2017/18.Mapendekezo ya kamati Alisema katika mwaka 2018/19 mapato ya serikali yalitarajiwa kukua kwa asilimia 18, hivyo basi kamati inashauri serikali kufanya tathimini ya makusanyo ya mapato katika kipindi cha nusu ya pili ya mwaka ili kufikia lengo.Pia alipendekeza kwa serikali kuangalia sera na mikakati ya kuongeza mapato ya ndani hasa kwa kupanua wigo wa kodi na kubuni na kutafuta vyanzo vipya vya mapato pamoja na kuimarisha ukusanyaji wa vyanzo vilivyopo.Maoni ya wabungeMbunge wa Nkenge, Deodorus Kamala (CCM) aliishauri serikali kuangalia upya upelekaji wa fedha za maendeleo katika wizara mbalimbali.Alisema hali inaonesha kuwa fedha zinazodaidiwa hazipelekwi kulingana na ahadi na kutolea mfano kuwa katika kipindi kilichopita Wizara ya Mambo ya Ndani ya Nchi ilipata asilimia 202 huku Maliasili ikiwa haikupata kitu. Wizara ya Viwanda na Biashara ilipata asilimia 6.9 tu ya kile kilichohaidiwa na Wizara ya Nishati imepata asilimia 10 tu,  alisema Dk Kamala.Mbunge wa Nzega Mjini, Hussein Bashe (CCM) amesema ni muhimu kwa wizara tatu kukaa pamoja ili kuona namna nzuri ya kuinua uchumi. Alisema ni lazima kuwe na mkakati maalumu wa kuinua sekta ya kilimo nchini ambayo imekuwa ikichangia Pato la Taifa kwa asilimia 30. Sekta hii ni muhimu kwani pamoja na mambo mengine inatuwezesha kuwepo kwa usalama wa chakula,  alisema na kuitaka serikali umuhimu wa serikali ikabaki na mazao ya mikakati ikiwamo pamba, tumbaku na korosho.Mbunge wa Kigoma Kaskazini, Peter Serukamba alitaka suala la ukusanyaji kodi lifanywe na wataalamu wa kodi ambao wako TRA badala ya kujumuisha Takukuru na Polisi ambao hawakusomoa masuala ya kodi.