 MFANYABIASHARA Andres Uribe amefikishwa katika Mahakama ya Hakimu Mkazi Kisutu, Dar es Salaam akikabiliwa na mashitaka ya kusafirisha dawa za kulevya aina ya cocaine hydrochloride.Uribe alifikishwa mahakamani hapo jana na kusomewa mashitaka mbele ya Hakimu Mkazi, Augustine Mmbando.Wakili wa Serikali, Gloria Mwenda alidai kuwa Agosti 11, 2014 katika Uwanja wa Ndege wa Kimataifa wa Julius Nyerere (JNIA), Dar es Salaam Uribe alisafirisha dawa za kulevya aina ya cocaine hydrochloride zenye uzito wa gramu 904.7 zikiwa na thamani ya Sh milioni 63.3.Hakimu Mmbando alimtaka mshitakiwa kutojibu chochote kwa sababu mahakama hiyo haina mamlaka ya kusikiliza kesi hiyo.Hata hivyo, Wakili Mwenda alidai upelelezi wa kesi hiyo haujakamilika na kuomba Mahakama ipange tarehe nyingine kwa ajili ya kutajwa.