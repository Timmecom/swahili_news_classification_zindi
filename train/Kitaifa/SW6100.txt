 JITIHADA za serikali za kulinda rasilimali zilizopo nchini na kudhibiti masoko ya meno ya tembo zimechangia kwa kiwango kikubwa kudhibiti vitendo vya ujangili wa tembo nchini.Mkurugenzi Mkuu wa Mamlaka ya Usimamizi wa Wanyamapori Tanzania, Dk James Wakibara alisema hayo wakati akizungumza na waandishi wa habari wanachama wa Chama cha Waandishi wa Habari za Mazingira (JET) kuhusu hali ya ujangili pamoja na kupungua kwa vitendo vya ujangili wa tembo nchini.Alisema jitihada za serikali pamoja na kuwashirikisha wananchi zimechangia kupungua kwa kasi kwa vitendo vya ujangili lakini pia Jumuiya za Kimataifa zimeelezwa kuhusiana na kushirikiana kudhibiti ujangili.  Maana halisi ya jangili sio anayekamatwa na meno pekee, bali anayeua wanyama, lakini pia wapo wasafirishaji, wauzaji na masoko,  alisema Wakibara na kuongeza kuwa vifo vya tembo vimeshuka ambapo kwa mwaka huu mafuvu matatu pekee ya tembo yamebainika.Alisema kinachoashiria kuongezeka kwa tembo ni kuondoka hifadhini kwenda kushambulia mashamba ya wananchi ya mazao mbalimbali. Alisema kauli ya Rais John Magufuli kudhibiti vitendo hivyo imechangia kudhibiti ujangili.Hata hivyo, alisema kwa sasa Shirika la Utafiti wa Wanyamapori Tanzania (TAWIRI) linafanya sensa ya wanyama kwa miaka mitatu mitatu. Kuhusu masoko ya meno ya tembo, aliyataja yanayotumika zaidi kuwa ni China, Indonesia, Vietnam na Malaysia ambapo kwa kushirikiana na serikali yamedhibitiwa, huku Jumuiya za Kimataifa zikishiriki pia kupiga vita ujangili.Alisema ujangili umepungua kutokana na doria za mara kwa mara za askari wa wanyamapori wa Mamlaka ya Usimamizi Wanyamapori Tanzania (TAWA), Hifadhi za Taifa (TANAPA), Mamlaka ya Hifadhi Ngorongoro (NCAA); na Wakala wa Huduma za Misitu Tanzania (TFS).Alisema pia wanashirikiana na Jeshi la Polisi, Mahakama, Jeshi la Ulinzi la Wananchi Tanzania (JWTZ), Usalama wa Taifa na wadau wa Uhifadhi wanyamapori wa ndani na nje ya nchi na pia mashirika ya kimataifa ya Uhifadhi.Katibu wa Jumuiya ya Hifadhi ya Wanyamapori Burunge (WMA), Olais Olekoin alisema ujangili wa kitoweo ambao umekuwa ukifanywa na wananchi ni changamoto kubwa lakini wa meno ya tembo umetokomezwa kiasi kikubwa. Alisema katika hifadhi hiyo wapo tembo wengi wakiwa na ulinzi imara na hairuhusiwi watu kwenda kuwaona