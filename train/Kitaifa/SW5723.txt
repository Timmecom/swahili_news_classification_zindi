 Ikiwa zimebaki siku chache kuanza kutekelezwa kwa katazo la kutumia mifuko ya plastiki, hadi sasa kampuni tatu zimejitokeza kukusanya bidhaa hizo mitaani kwa ajili ya kuzalisha madawati na mambomba ya maji. Waziri katika Ofisi ya Makamu wa Rais anayeshughulikia masuala ya Muungano pamoja na Mazingira, January Makamba amethibitisha hayo leo Jumatano (Mei 29, 2019) jijini Dar es Salaam huku akitaja miongoni mwa kampuni zilizojitokeza ipo Mwanza. Kampuni tatu kubwa zimejitokeza kukusanya mifuko yote iliyopo mitaani kwa lengo la kuzalisha madawati na mabomba ya maji. Mojawapo ni Falcon ya Mwanza,  ameeleza Makamba ambaye alikuwa mgeni rasmi katika mafunzo ya kanuni na sheria juu ya marufuku ya mifuko hiyo ya plastiki kwa wanahabari. Waziri huyo amesema pamoja na sheria na kanuni za kukabiliana na suala hilo, mabadiliko ya tabia ndilo suala la msingi zaidi ili kufanikisha azma ya serikali kuzuia mifuko hiyo hatari kwa mazingira. Zamani watu walikuwa wanaenda madukani na mifuko lakini baada ya kuingia kwa mifuko hiyo, ghafla watu wakabadilika. Ni suala la kitabia na hapa wanahabari wanahitajika katika kutoa elimu ndiyo maana tumeandaa semina hii,  Makamba alisitiza.Amesema Tanzania si ya kwanza kutekeleza amri hiyo lakini kutokana na changamoto za utekelezaji wake, baadhi ya nchi zimeshindwa kupiga marufuku moja kwa moja na kuongeza kodi ili kupunguza matumizi yake.Amekiri kuwa kutajitokeza changamoto katika utekelezaji wake lakini hilo lisibadili nia nzuri ya kupiga marufuku ya mifuko hiyo ambayo tafiti za kisayansi zimebainisha kuwa ina madhara kuanzia nchi kavu hadi kwenye vyanzo vya maji.