 WAZIRI wa Ardhi, Nyumba na Maendeleo ya Makazi, William Lukuvi ameagiza kusimamishwa kwa wenyeviti wa mabaraza ya ardhi na nyumba wa Wilaya ya Karagwe na Kibaha kupisha uchunguzi wa tuhuma kadhaa zikiwemo za rushwa.Aidha, ameteua wenyeviti wapya 20 wa mabaraza ya ardhi na nyumba ya wilaya kwa kipindi cha miaka mitatu kuanzia Aprili Mosi, Mwaka huu.Akizungumza na waandishi wa habari bungeni jana, Lukuvi alisema hatua ya kuwasimamisha wenyeviti hao ni kutokana na kupokea malalamiko kuhusu utendaji wa viongozi hao kutoka kwa viongozi na wananchi, ikiwamo masuala ya rushwa. Nimekuwa nikipokea tuhuma mbalimbali kuhusu utendaji wa wenyeviti wa mabaraza ya wilaya ya Karagwe na Kibaha na miongoni mwa tuhuma hizo ni zile za rushwa, hivyo nimemuagiaza Katibu Mkuu (Dorothy Mwanyika) kuwasimamisha kazi kuanzia leo (jana) ili kupisha uchunguzi.Na nitaunda tume ya kufanya uchunguzi huo muda si mrefu,  alisema. Waliokumbwa na kadhia ya kusimamishwa kazi ni mwenyekiti wa Baraza la Ardhi na Nyumba Wilaya ya Karagwe, Rugate Assey na Mwenyekiti wa Baraza la Ardhi na Nyumba Wilaya ya Kibaha, Jerome Njiwa.Aidha, Lukuvi alisema katika kushughulikia migogoro ya ardhi wizara hiyo imeunda mabaraza ya ardhi na nyumba ya wilaya 97 kwa ajili ya kushughulikia utatuzi wa migogoro ya ardhi kwa mujibu wa sherai ya mahakama na utatuzi wa migogoro hiyo sura 216. Kwa mamlaka aliyopewa kwa mujibu wa kifungu cha 25(1) cha sheria ya mahakama za utatuzi wa migogoro ya ardhi sura 216 ameteua wenyeviti 20. Aliwataja wenyeviti hao kuwa ni pamoja na Rajabu Mnyukwa, Edward Mhina, Nadhiru Ngukulike, Rebeca Mjanja, Hussein Lukeha, Augustine Lugome, Baraka Shuma na Tendai Chinolo.