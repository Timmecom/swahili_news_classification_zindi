 WAZIRI Mkuu, Kassim Majaliwa amesema serikali imeweka mikakati mizuri kuhakikisha wananchi, hususani wachimbaji wadogo wananufaika na uwepo wa rasilimali hiyo.Amewashauri wachimbaji hao wajiunge katika vikundi ili serikali iweze kuwapatia misaada mbalimbali, ikiwamo mikopo ili waongeze mitaji.Majaliwa aliyasema hayo jana alipozungumza na wananchi baada ya kuweka jiwe la msingi la ujenzi jengo la halmashauri ya Mbogwe.Aliwahamasisha wachimbaji hao watumie taasisi mbalimbali za kifedha na kukopa fedha na kununua mitambo ya uchimbaji na uchenjuaji kwa lengo la kujiongozea tija.Waziri Mkuu ambaye yuko mkoani Geita kwa ziara ya kikazi, alisema wachimbaji wadogo waendelee kuwa na imani na serikali yao, kwa kuwa imewapangia mambo mazuri.Katika hatua nyingine, Waziri Mkuu aliwahakikishia wananchi wa wilaya hiyo kwamba serikali imedhamiria kumaliza tatizo la upatikanaji wa huduma ya maji safi na salama.Alisema katika kumaliza tatizo la maji serikali imetoa zaidi ya Sh bilioni moja kwa ajili ya uchimbaji visima virefu 11 na visima vifupi 43 katika maeneo mbalimbali ya wilaya hiyo.Alisema serikali ya awamu ya tano ina mikakati ya kumaliza tatizo la maji nchini kupitia Kampeni ya Rais John Magufuli ya  Kumtua Mama Ndoo Kichwani .Waziri Mkuu alisema kampeni hiyo inalenga kuhakikisha wananchi katika maeneo yote wanapata huduma ya maji safi na salama karibu na maeneo yao ya makazi.Kuhusu suala la wanafunzi kukatishwa masomo kwa kupata ujauzito wilayani Mbogwe, Waziri Mkuu aliitaka jamii kukemea vitendo hivyo. Wanafunzi 54 wamepata ujauzito.Alisema katika kipindi cha kuanzia Januari hadi Septemba, mwaka huu wanafunzi 20 wa shule za msingi na 34 wa sekondari wameacha shule baada ya kupata ujauzito."Hali ni mbaya, Mbogwe inatia aibu kwa kuwa na idadi kubwa ya watoto waliopewa ujauzito. Naagiza msiwaguse wanafunzi wa kike ni moto utawaunguza. Tukikukamata jela miaka 30."Naibu Waziri wa Madini, Dotto Biteko alisema Wilaya ya Mbogwe inafanya vizuri katika sekta ya madini, ambapo ina viwanda 27 vya kuchenjulia dhahabu.Alisema katika kuhakikisha wachimbaji wadogo wadogo wanawezeshwa kufanya shughuli zao vizuri, serikali imetenga eneo la hekta 547.64 kwa ajili ya kuwagawia wachimbaji hao.Akizungumzia leseni za uchimbaji mkoani Geita amesema kuna jumla ya leseni 971 za uchimbaji mdogo wa madini na kati yake zinazofanyakazi ni leseni 184 tu.Waziri huyo aliwataka wachimbaji wadogo wadogo waendelee na shughuli zao za uchimbaji kwenye maeneo yao waliyopangiwa na kwamba hakuna atakayewaondoa.Awali, Waziri Mkuu alikagua na kuweka jiwe la msingi la mradi wa ujenzi wa ofisi ya Halmashauri ya Wilaya ya Mbogwe katika kijiji cha Kasosobe.Ujenzi huo utagharimu Sh bilioni 4.3. Pia alikagua mradi wa uboreshaji miundombinu na kuzindua maabara ya Kituo cha Afya Masumbwe.