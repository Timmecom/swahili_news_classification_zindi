 MKAZI wa Mhunze wilayani Kishapu Mkoa wa Shinyanga, Raphael Martine (34), anashikiliwa na Polisi akituhumiwa kumuua Shija Mahoiga (45), kwa  kumpiga kwa chuma kichwani, mikononi, na sehemu za mbavu.Kamanda wa Polisi wa Mkoa, Richard Abwao amethibitisha mauaji hayo ya juzi saa tisa usiku, akisema mtuhumiwa alidai kwenda kwenye nyumba ya Mahoiga na kumfumania akiwa amelala na mkewe Maria Kija.Kamanda Abwao amesema wanamshikilia Martine kwa tuhuma ya kumuua Mahoiga kwa kutumia kipande cha chuma kumpiga nacho kichwani, mikononi na sehemu za mbavu upande wa kushoto. Chanzo cha tukio hilo ni wivu wa mapenzi baada ya mtuhumiwa kumfumania Shija Mahoiga akiwa amelala na mkewe Maria Kija ambaye amejeruhiwa na kulazwa katika Hospitali ya Wilaya ya Jakaya Kikwete, Kishapu. Mbinu iliyotumika ni kuvunja mlango na kuanza kumshambulia kwa kipande cha chuma,  amesema Kamanda Abwao.Katika tukio lingine, Kamanda Abwao alisema Zainabu Shija (28) ambaye ni mkazi wa Kitongoji cha Mhida, Kijiji cha Busangi katika Halmashauri ya Msalala wilayani Kahama, ameuawa huku chanzo chake ni wivu wa mapenzi.Amesema Zainabu aliuawa hivi karibuni na mtu aliyefahamika kwa jina moja la Emmanuel akishirikiana na wenzake wawili kwa kumkata mapanga na kitu chenye ncha kali usoni na kichwani. Chanzo cha tukio hili ni wivu wa kimapenzi baada ya marehemu kukataa kurudi kwa mtuhumiwa ambaye alimfukuza kutokana na kutopata mtoto muda mrefu na kuolewa na mwanamume mwingine na kupata mtoto,  amesema Kamanda Abwao.Aidha, Kamanda Abwao amewataka wananchi kuacha tabia za kujichukulia sheria mkononi, bali waende kwenye vyombo vya sheria vianvyohusika kusuluhishwa.