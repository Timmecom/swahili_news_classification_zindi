 SERIKALI imeanzisha muungano wa wadau mbalimbali zikiwemo asasi za kiraia na za kijamii utakaojulikana kama  Tanzania Stop TB Partnership  kwa lengo la kuongeza kasi katika kutokomeza ugonjwa wa kifua kikuu (TB).Aidha, Tanzania inawajibika kuwagundua na kuwaweka katika matibabu ya TB, wagonjwa 97,200 kwa mwaka huu 2019 na kiasi cha wagonjwa 139,000 kwa mwaka ujao 2020. Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alisema hayo jijini Dar es Salaam katika mkutano wa wadau kwa ajili ya kuanzisha huduma hiyo ya  Tanzania Stop TB Partnership  na kwamba itasaidia utekelezwaji wa pamoja na maazimio ya Baraza Kuu la Umoja wa Mataifa za kutokomeza TB. Muungano huu wa kitaifa utaleta pamoja washirika kutoka sekta mbalimbali ili kuongeza kasi ya kutekeleza mipango ya pamoja ya kutokomeza TB nchini,ninatarajia kuwa muungano huu utaongeza chachu kwa kuchangia rasilimali fedha, mali au ujuzi walio nao,  alisema. Alisema uzoefu katika mataifa mbalimbali unaonesha kuwa muungano huo umekuwa chachu ya kuongeza ushiriki wa vikundi, watu binafsi, mashirika, taasisi na mashirika ya kidini katika kupambana kudhibiti TB.Kuhusu mapambano dhidi ya ugonjwa huo, alisema Baraza Kuu la Umoja wa Mataifa lilikutana Septemba, mwaka 2018, kwa mara ya kwanza na kuweka maazimio na malengo ya kuongeza kasi ya kutokomeza TB duniani ifikapo mwaka 2030.Alisema baraza hilo limezitaka nchi wanachama kubadilisha mapambano ya TB kuwa ya sekta zote badala ya sekta za afya pekee. Kadhalika alisema, baraza hilo limeweka malengo kwa nchi zote ambazo zina tatizo kubwa la TB ikiwemo Tanzania kuwajibika kuwagundua na kuwaweka katika matibabu ya TB, wagonjwa 97,200 wa TB kwa mwaka huu 2019 na kiasi cha wagonjwa 139,000 kwa mwaka ujao 2020.  Haya ni malengo makubwa na yatupasa kujipanga sawa sawa, ninayo imani tunaweza tukifanya kazi kwa pamoja na kwa kushirikiana,  alisema Waziri Ummy.Alisema Wizara hiyo, kwa kushirikiana na wadau wa maendeleo, imeendelea kutoa huduma za uchunguzi na matibabu bila malipo katika vituo vya kutolea huduma vya serikali na binafsi. Kwa mujibu wa Waziri Ummy utekelezaji huo umekuwa na mafanikio mbalimbali ikiwamo kuvuka malengo ya mwaka 2018 ambapo tuliwafikia wagonjwa 75,845 ikiwa ni sawa ongezeko la asilimia 22 kutoka mwaka 2015. Aidha, alisema kumekuwa pia na ongeza la asilimia 153 kwa wagonjwa wa kifua kikuu sugu kutoka 176 (2015) mpaka 449 (2018).Muungano huo kwa Kimataifa  Stop TB Partnership  ulianzishwa mwaka 2001 kama mkakati wa kimataifa wa kushirikisha wadau wa kupambana na TB na makao makuu yake yapo mjini Geneva- Uswisi. Hivi sasa ina mashirika takriban 1,500 duniani ambayo yanajumuisha mashirika ya kimataifa, serikali, taasisi za utafiti, mashirika yasiyo ya kiserikali, asasi za kiraia, vikundi vya kijamii na sekta binafsi.Kwa sasa nchi 27 zimekwishaunda  Stop TB Partnership  ambapo saba zinatoka barani Afrika ambazo ni Kenya, Uganda, Nigeria, Swaziland, Sudan, Msumbiji na Ghana. Meneja Mpango wa Taifa wa Kudhibiti TB na Ukoma, Beatrice Mutayoba alisema katika wagonjwa 69000 walioibuliwa nchini asilimia 10 ni watoto ingawaje kuna shida ya kuwagundua kwa haraka kama ilivyo kwa watu wazima.