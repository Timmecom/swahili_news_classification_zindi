 MTOTO mwenye ualbino, Joyce Elia (15) amewataka wazazi kuondoa visingizio vya kutowapeleka watoto wenye changamoto kama yake ili watimize ndoto zao. Joyce akitoa ushuhuda alisema licha mzazi wake kumwambia asifanye vizuri darasani alipuuza ushauri huo na kufaulu mtihani na kuchaguliwa kwenda kidato cha kwanza.Mtoto huyo alisoma shule ya Msingi ya Nzali iliyopo kata ya Chilonwa ambapo kutokana na hali duni ya wazazi wake na kuhofia usalama wa maisha yake, mama yake hakupenda mtoto huyo afaulu kutokana na kutokuwa na uhakika wa usalama atakapokuwa anakwenda shuleni.Joyce ambaye kwa sasa ni balozi wa kutokomeza ukatili wa kijinsia na kukuza elimu katika Wilaya ya Chamwino mkoani Dodoma, alikuwa akizungumza kwenye mkutano uliowashirikisha watendaji wa kata na vijiji ulioandaliwa na Shirika lisilokuwa la Kiserikali la Woman Wake Up (WOWAP). Akizungumza kwenye mkutano huo, alisema wazazi walikuwa wakimwambia asifanye vizuri darasani ili asifaulu. Wakati huo nilishajua umuhimu wa kusoma na kuamua kufanya vizuri na kwa bahati nilifaulu na kuchaguliwa kujiunga kidato cha kwanza katika Shule ya Tumaini mkoani Singida,  alisema. Alisema endapo baadhi ya wazazi wataacha tabia ya kushawishi watoto wao kutofanya vizuri darasani, watoto wengi watafikia ndoto zao na kuja kusaidia familia zao.  Mzazi anapomshawishi mtoto wake asifanye vizuri darasani anatenda dhambi kubwa sana.Hujui siku za usoni anaweza kuwa nani labda anaweza kuwa kiongozi wa nchi,  alisema. Joyce alisema ndoto zake ni kuwa mwanasheria ili atetee haki za watoto hasa wenye ulemavu. Alisema ni matarajio yake kuwa mwakani akiwa kidato cha pili atahamia kwenye shule za mkoa wa Dodoma baada ya wafadhili wapya kuwa tayari kulipia elimu yake kwa shule yoyote atakayopenda kusoma.Alisema anapokuwa likizo hushirikiana na idara ya maendeleo ya jamii kutoa elimu kwa wanafunzi wa darasa la nne hadi la saba. Alisema ameshazungumza na wanafunzi wa shule za msingi Chilonwa, Mahama, Mapinduzi, Buigiri, Chamwino, Kambarage, Mkapa na Uuguzi katika tarafa ya Chilonwa. Ofisa Maendeleo ya Jamii katika Wilaya ya Chamwino, Sophia Swai alisema mama wa Joyce, hakufurahi mwanawe kufaulu na hakutaka mtoto huyo aende shuleni.Swai alisema alipata taarifa kutoka kwa raia wema na kuamua kufuatilia suala hilo na hatimaye juhudi mbalimbali za ushawishi zilifanyika, ikiwemo kuelimisha familia hiyo na hatimaye ilikubali binti huyo akasome.  Mama yake alielewa na kuruhusu Joyce akasome na akaomba asaidie mahitaji Idara ya maendeleo ya jamii ikatafuta wadau, Shirikisho la wanafunzi waliosoma Austria wakachukua jukumu hilo, baada ya mimi kuongea nao kwani mimi ni mwanachama wa shirikisho hilo,   alisema.Alisema kuanzia mwaka 2019, mwanafunzi huyo atakuwa akisomeshwa na Shirika la Under the Same Sun mpaka atakapifikia uwezo wake wa kusoma. Alisema Mkuu wa wilaya hiyo, Vumilia Nyamoga pia aliomba kuonana na Joyce Ofisini na kumtia moyo kwa ujasiri na kumtaka eandelee na masomo ili afanikiwe kimaisha bila kujali aliyonayo. Alisema mkuu wa wilaya hiyo ndio alimteua Joyce kuwa balozi na sasa Joyce amekuwa akitoa elimu ya kujitambua kwa wanafunzi hasa anapokuwa likizo kwa lengo la kuwezesha watoto kufikia ndoto zao.