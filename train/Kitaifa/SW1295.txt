 WAZIRI wa Nishati, Dk Medard Kalemani amewasha umeme kwa  Babu wa Kikombe  Mzee Ambilikile Mwasapila eneo la Samunge wilayani Ngorongoro Mkoa wa Arusha.Dk Kalemani amewasha umeme huo jana nyumbani kwa Mzee Ambilikile katika Kata ya Samunge, na kueleza kuwa serikali imetoa Sh bilioni 28 kwa Mkoa wa Arusha kwa ajili ya kuhakikisha umeme wa kawaida na ule wa vijijini (REA) unasambazwa katika wilaya mbali mbali. Nashukuru leo hii kuja hapa kuzindua umeme wewe Mzee Ambilikile na naomba wakandarasi wa Kampuni ya Nipo Group kuendelea kusambaza umeme wilayani hapa kwa kasi kubwa na msiache nyumba hata moja,  alisema Dk Kalemani. Naye Mzee Ambilikile ameshukuru serikali kwa kumwashia umeme yeye na wananchi wa kata hiyo ya Samunge kwani ni ishara kubwa ya maendeleo. Kuwashwa kwa umeme huu kunatimiza maono ya ndoto yangu niliyooneshwa na Mungu mara kadhaa kuwa Tanzania ni kioo cha Afrika na hii leo imejidhihirisha,  alisema. Naye Mbunge wa Jimbo la Ngorongoro ambaye pia ni Naibu Waziri wa Elimu, Sayansi na Teknolojia, William ole Nasha alishukuru serikali kwa kuleta umeme katika wilaya hiyo na kusisitiza kuwa maendeleo ya jimbo hilo yanaimarika siku hadi siku.