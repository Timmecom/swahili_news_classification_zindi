 POLISI mkoani Katavi inamshikilia mkazi wa Manispaa ya Mpanda akituhumiwa kuwatendea unyama kwa kuwadhalilisha watoto wadogo saba wa kike katika kipindi cha siku saba na kuwasababishia maumivu makali.Kamanda wa Polisi wa Mkoa, Damas Nyanda alithibitisha hilo, na kueleza kuwa majina ya mtuhumiwa yamehifadhiwa kwa sababu za kiuchunguzi. Alisema watoto hao walirubuniwa kila mmoja kwa muda wake kuwa wangepewa fedha. Alisema mtuhumiwa huyo alitenda makosa hayo nyumbani kwake mwezi huu ndani ya siku saba, ambazo kila siku alikuwa akimrubuni mtoto mmoja mdogo wa kike na kumdhalilisha kimwili.Inadaiwa watoto hao wanasoma katika shule za msingi katika Mansipaa ya Mpanda.  Kukamatwa kwa mtuhumiwa huyu ambaye jina lake limehifadhiwa kulifanikiwa kutokana na ushirikiano mkubwa kutoka kwa wananchi ambayo walilipatia Jeshi la Polisi taarifa muhimu. Lilipofanyika gwaride la utambulisho watoto wawili waliofanyiwa unyama huo walijitokeza na walimtambua mwanamume huyo,  alieleza.Alisema mbinu aliyoitumia mtuhumiwa huyo ni alikuwa akiwadanganya kwa kuwapatia fedha watoto hao wa kike ambao ni wenye umri kati ya miaka saba na nane wakiwa ni wanafunzi wa shule za msingi mjini humo.  Alikuwa akiwadanganya watoto hao wadogo kila mmoja kwa wakati wake ndani ya siku saba kwa kuwaeleza kuwa ana shughuli nyumbani kwake kwamba atawapatia pesa, watoto walishawishika. Kwa hiyo jukumu la kuwalea watoto tusiwaachie walimu pekee yao, watoto ni wengi kuliko walimu, na huko wanakopita wanapita sehemu mbalimbali,  alieleza Kamanda Nyanda.Aliwataka wananchi wakiona jambo ambalo wanalitilia shaka, watoe taarifa mapema kwenye vyombo husika vya dola, kabla halijaleta madhara zaidi katika jamii.  Rai yangu kwa wazazi, walezi na jamii wawalee watoto katika maadili mema ili waogope vishawishi kama hawa saba walivyorubuniwa na mwanaume huyo,  alisisitiza. Kamanda Nyanda alisema licha ya kumshikilia mwanamume huyo, anayetuhumiwa kuwadhalilisha watoto hao, pia wanaendelea kumshikilia mwanamume mwingine ambaye ni mkazi wa Kijiji cha Vikonge wilayani Tanganyika.Alisema mwanamume huyo ambaye jina lake limehifadhiwa, anaendelea kushikiliwa kwa kosa la kwa kumfanyia ukatili mtoto wake mwenye umri wa miaka sita kwa kumchoma moto viganja vya mikono yake, akimtuhumu kumuibia Sh 3,500. Mtoto huyo ambaye ni wa kiume, anasoma darasa la awali katika Shule ya Msingi Vikonge. Alisema baba huyo baada ya kutendea mwanawe unyama huo akishirikiana na mkewe, walimtibu kienyeji na kusababisha majeraha kuanza kuoza. Wananchi walitoa taarifa polisi na kuwezesha kutiwa nguvuni kwa mtuhumiwa huyo, huku mtoto wake akiendelea kutibiwa katika Hospitali Teule ya Rukwa Mkoa wa Katavi iliyopo mjini hapa,  alieleza. Kamanda Nyanda alisema watuhumiwa wote wawili watafikishwa mahakamani pindi uchunguzi wa awali wa mashauri yao utakapokamilika.