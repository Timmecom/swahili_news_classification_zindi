 BONDIA Francis Cheka juzi alikumbana na ngumi jiwe za bondia Abdallah Pazi  Dullah Mbabe  na kukubali kipigo cha KO katika raundi ya sita ya pambano lililofanyika katika ukumbi wa Sabasaba PTA, Dar es Salaam.Cheka alikumbana na fedheha hiyo katika pambano lililokuwa la raundi 12 la kuwania ubingwa wa mabara wa WBF kwenye uzani wa super middle. Akizungumza jana Cheka alikubali kuwa amepigwa kihalali na Dulla Mbabe na kuwaacha mashabiki wake wasiamini kilichotokea.  Sijui kilichotokea, nilijikuta tu niko chini raundi ya sita na sikuendelea tena na pambano, sina namna zaidi ya kukubaliana na matokeo, nimepigwa kihalali, sijui nilipatwa na nini kwani sikuwa natembea ulingoni muda mwingi,  alisema Cheka.Dullah Mbabe alisema ilikuwa lazima ampige Cheka kwa KO kutokana na nguvu nyingi alizonazo na kumaliza kabisa ufalme wa bondia huyo katika masumbwi.  Mimi nina nguvu kama mdudu na niliahidi kumpiga Cheka kwa KO na hilo nimetimiza, kwa sasa sijamuona bondia wa kunipiga hapa nchini,  alisema Dullah Mbabe.Dullah Mbabe amecheza michezo 29 mpaka sasa, kushinda mapambano 22 ambapo 22 kati ya hayo ameshinda kwa KO, akipoteza mapambano matano na kutoa sare pambano moja. Francis Cheka ambaye ameshinda ubingwa wa Dunia mara tano, bingwa wa Afrika mara nne na bingwa wa mabara mara mbili amecheza michezo 45, na kushinda mapambano 32, kutoka sare mara mbili kupoteza 11.