 TANZANIA leo imeandika historia kwa kuanza kutekeleza katazo la matumizi ya mifuko ya plastiki, kama Sheria ya mwaka 2019 ya Usimamizi wa Mazingira Sura ya 191 pamoja na Kanuni za Usimamizi wa Mazingira za Kupiga marufuku inavyoeleza.Kuanza kutekelezwa kwake ni kwamba adhabu zinazohusu sheria hiyo zinaanza kutumika rasmi leo hivyo watakaokutwa wamebeba mifuko huyo kwa ajili ya matumizi au kusambaza, watakutana na mkono wa sheria. Sambamba na hilo, Shirika la Viwango Tanzania(TBS), limetoa onyo kwa wasambazaji na watengenezaji wa mifuko mbadala kwamba ni lazima wakaguliwe bidhaa wazalishazo au kusambaza kabla ya kuingia sokoni, ili kama mifuko hiyo mbadala itakidhi vigezo, ipewe leseni na idhini ya matumizi. Akizungumza na vyombo vya habari jana jijini Dar es Salaam Kaimu Mkurugenzi wa Udhibiti Ubora wa TBS, Lazaro Msasalaga alisema kuanza rasmi kwa katazo la matumizi ya mifuko ya plastiki, kunawafanya sasa nao sheria yao ya kuwataka wazalishaji au wasambazaji mifuko mbadala kuidhinishwa na taasisi hiyo kuanza kufanyakazi. Na sisi tunawatangazia wazalishaji na wasambazaji wa mifuko mbadala wawe ni wa ndani au wa nje ni lazima wapate leseni kutoka TBS za kuhakiki ubora wa mifuko hiyo na kuhakikisha malighafi iliyotengeneza haina hata chembe ya plastiki,wakikaidi adhabu ipo ya faini isiyozidi Milioni 50, kifungo cha miaka hadi miwili au vyote kwa pamoja, alisisitiza Msasalaga. Alisema serikali imeanza kutekeleza rasmi leo katazo la mifuko hiyo ya plastiki na kutoa maelekezo ya mifuko inayoruhusiwa na kwamba katika kutekeleza agizo hilo taasisi mbalimbali zilipewa kazi za kufanya na wao walipewa majukumu matatu.Alisema jukumu la kwanza lilikuwa kusitisha uhuwishaji wa leseni za mifuko ya plastiki na vifungashio sambamba na kusitisha kutoa cheti cha ubora,kwa kampuni au taasisi zilizokuwa na vibali rasmi vya kufanya hivyo. Jukumu la pili lilikuwa ni kutopokea tena maombi mapya ya leseni za vifungashio hivyo vya plastiki na jukumu la tatu walilopewa TBS ni kuondoa kwenye matumizi kiwango cha ubora cha vifungashio vya mifuko ya plastiki. Msasalaga alisema baada ya kutekeleza majukumu hayo waliandaa viwango viwili vipya vya mifuko mbadala ambavyo ni kiwango namba TZS 2292 cha mwaka 2018 na kiwango namba TZS 2130,mwaka 2018. Viwango hivyo vinahusu mifuko mbadala ambayo ni pamoja na mifuko iliyotengenezwa kwa karatasi,vikapu na mengine kama hiyo ambayo baada ya matumizi yake huoza. Hivi ndivyo viwango tunavyovitambua sasa na hakuna mzalishaji au msambazaji aliyefika kwetu kuomba leseni,awali kwenye mifuko ya plastiki tulitoa leseni kwa wasambazaji au wazalishaji zaidi ya 31, na wote sasa tumesitisha leseni zao kwa kuwa mifuko hiyo imepigwa marufuku, alisema Msasalaga. Awali Ofisi ya Makamu wa Rais, Mazingira, ilitoa tangazo na maelekezo ya matumizi ya mifuko mbadala inayoruhusiwa na kutoa miongozo ya nini cha kufanya katika kutekeleza upigaji marufuku mifuko ya plastiki kwa kuwataka wananchi kuikusanya na kuipeleka kwenye maeneo yaliyobainishwa. Kadhalika, kuanzia leo katazo hilo limeanza kufanya kazi na kwamba wananchi watakaokutwa na mifuko hiyo adhabu yake ni faini ya Sh 30,000 hadi 200,000 au kifungo cha siku saba au vyote kwa pamoja. Aidha wauzaji wadogo watakaokutwa kuanzia leo wakiuza mifuko hiyo ya plastiki adhabu yao ni faini ya Sh 100,000 hadi 500,000 au vyote kwa pamoja na faini nyingine zimeainishwa kama zilivyotajwa awali. Kwa upande wao Mamlaka ya Viwanja vya Ndege Tanzania (TAA) imesema tayari walishatoa taarifa inayokwenda kwenye vituo vyote vya Kimataifa, kuhusu mwisho wa matumizi ya mifuko ya plastiki na kuanza rasmi katazo hilo leo. Mkurugenzi wa Kiwanja cha Ndege cha Kimataifa cha Julius Nyerere (JNIA), Paul Rwegasha alisema tayari kupitia TAA taarifa za katazo hilo zimeshatolewa.  Hii taarifa inajulikana kitaalam kama  timatic pre-information  ambayo inatumwa kwenye centre (vituo) zote duniani, ambapo kuna shirika la ndege ambalo linaleta abiria Tanzania itakuwa rahisi wao kupata taarifa ya katazo hilo na kuwafanya wasibebe mifuko hiyo,  alisema Rwegasha. Aliwataka wadau wote wanaofanya shughuli mbalimbali kwenye viwanja vya ndege kutoa ushirikiano mkubwa kuwaeleza abiria juu ya katazo hilo, na kuwaelekeza watumie mifuko mbadala, ambayo itakuwa ikipatikana kwenye maduka yaliyopo kwenye majengo ya Kwanza na Pili ya JNIA. Kwa upande wake, Baraza la Taifa la Hifadhi na Usimamizi wa Mazingira (NEMC), limewaondolea hofu wadau wanaoendesha huduma mbalimbali kwenye Viwanja vya ndege, kuwa ipo mifuko, ambayo itaendelea kutumika kwa mujibu wa Kanuni namba tisa (9) ya sheria ya kuzuia matumizi ya mifuko ya plastiki ya mwaka 2019. Alisema mifuko hiyo baada ya kutumika inatakiwa ihifadhiwe sehemu maalumu na kupekekwa mahali itakapoteketezwa.Mwanasheria wa NEMC, Manchare Heche alisema kwa upande wa viwanja vya ndege ipo mifuko, ambayo itaendelea kutumika kwa mujibu wa Kanuni. Alisema kwa upande wa plastiki zinazofungia mizigo ya abiria wanaosafiri kutoka ndani na nje ya nchi kwa usafiri wa ndege itatakiwa kuondolewa abiria anapofika nchini, na zitakusanywa na kuhifadhiwa maeneo maalumu kabla ya kupelekwa eneo lililotengwa kwa ajili ya kuziteketeza. Heche alitoa angalizo kwa wale wote wanaohusika na ukamataji wa watumiaji wa mifuko hiyo, kutotumia nguvu ili kuepusha mikwaruzano na kutoelewana. Kadhalika aliwataka wadau hao kuhakikisha wanadai vitambulisho kwa wale wote watakaofika kwenye maeneo yao ya kazi kudai wanakagua endapo wanaendelea kuuza au kutumia mifuko ya plastiki.Aidha jana wakati ikiwa ni siku ya mwisho wa matumizi ya mifuko ya plastiki nchini, wakazi wengi wa jiji la Dar es Salaam walionekana wakifanya usafi kwa hiari katika maeneo yao kwa lengo la kuiondoa mitaani mifuko iliyozagaa ovyo. Aidha, tayari mifuko mbadala imeonekana kwa wauzaji wa bidhaa mbalimbali,huku ikiuzwa kwa viwango tofauti. Kwa mujibu wa uchunguzi uliofanywa baadhi ya maeneo ya jiji la Dar es Salaam jana, wakazi hao hususani wafanyabiashara wameonekana wakisafisha maeneo yao huku wasiokuwepo wakiitwa kwa ajili ya kuhakikisha mifuko ya plastiki haionekani. Akizungumza na gazeti hili, jana katika eneo la Mabibo, mfanyabiashara wa genge, Azura Mzava alisema ni kweli lazima kufanya usafi ili kuiondoa Mifuko ile iliyozagaa haswa ikizingatia kuwa ni siku ya mwisho kuonekana mitaani.  Mimi hapa kwenye genge langu wapo wafanyabiashara wengine hivyo imetulazimu kuitana kwa pamoja ili kuweza kuiondoa mifuko inayozagaa katika maeneo yetu jambo litakalotusaidia kuepuka kufikia katika vyombo vingine vya kisheria,  alisema Mzava na kuongeza kuwa ni vyema pia kupeana elimu wenyewe kwa wenyewe ili agizo hilo liweze kutekelezeka. Kwa upande wake, mfanyabiashara wa viungo kituo cha daladala, Ubungo, Sam Tarimo alisema yeye inamlazimu kuhakikisha Mifuko hiyo haionekaniki katika eneo lake ingawaje ipo hofu ya wananchi wasiokuwa na hekima ambao wanaikusanya na kwenda kutupa katika maeneo ya watu. Kuhusu mifuko mbadala, alisema wapo wajasiriamali wadogo ambao wameamua kuzunguka katika maeneo mbalimbali ya wafanyabiashara na kuuza mifuko hiyo kwa viwango tofauti.  Ipo Mifuko milaini inayouzwa shilingi 200, ipo ya shilingi 500 na hata mingine ya shilingi 1000 inategemea na hitaji la mteja kulingana na bidhaa alizonunua,  alisema Sam nakuongeza kuwa kwa mifuko ya kaki pia ipo inayouzwa na isiyouzwa. Habari hii imeandaliwa na Ikunda Erick na Lucy Lyatuu,Dar es Salaam.