 WAZIRI wa Nchi, Ofi si ya Waziri Mkuu, Sera, Bunge, Vijana na Wenye Ulemavu, Jenista Mhagama ameipongeza Bodi ya Wadhamini na Menejimenti ya Shirika la Taifa la Hifadhi ya Jamii (NSSF) kwa kufanya mambo mengi mazuri kwa muda mfupi. Jenista alisema hayo mwishoni mwa wiki, wakati akifungua mkutano wa Baraza la 45 la wafanyakazi wa NSSF lililofanyika mkoani Morogoro. Alisema bodi ya wadhamini na menejimenti imeboresha uendeshaji wa Shirika kwa kujiunga na mifumo ya kielektroniki kama mfumo wa malipo wa serikali wa kielektroniki (GePG), ambapo waajiri wanaotumia mfumo huo kuwasilisha michango yao.Pia alitaja matumizi ya mfumo wa kielektroniki wa uhasibu (Orcale Financial System) na kusema mifumo hiyo imeboresha utendaji wa shirika katika kipindi kifupi. Alisema faida za mifumo hiyo ni kusaidia kupunguza malalamiko ya wanachama ikiwemo ya kupata malipo yao kwa wakati. Waziri Jenista aliitaka menejimenti kuongeza nguvu katika kuandikisha wanachama kwa sababu sekta binafsi ina wanachama wengi wanaotakiwa wajiunge katika shirika hilo. Alisema kazi kubwa ya shirika hilo ni kuhakikisha kila Mtanzania katika sekta binafsi na isiyokuwa rasmi wanaandikishwa kwa mujibu sheria ya hifadhi ya jamii, hivyo NSSF lihakikishe linaandikisha wanachama wapya wengi kadri iwezekanavyo. Mwenyekiti wa Bodi ya Wakurugenzi ya shirika hilo, Balozi Ali Idi Siwa, alisema katika mwaka wa fedha wa 2018/19, Shirika lilijiwekea lengo la kuandikisha wanachama wapya 119,749, ambapo hadi kufikia Machi, mwaka huu, ambayo ni robo tatu ya mwaka, wameandikisha wanachama wapya 98,969 sawa na asilimia 82. Pia, Shirika lilikusanya Sh bilioni 594.94 kutoka kwa wanachama wake ikiwa ni asilimia 104.38 ya lengo la kukusanya kiasi cha Sh bilioni 570. Alisema Shirika lililipa Sh bilioni 294.81 ikiwa ni mafao kwa wanachama. Mafao hayo yalijumuisha ya uzeeni, kukosa ajira, kujitoa, uzazi, msaada wa mazishi, matibabu, ulemavu na urithi ambao ni jumla ya wanachama 57,572 walinufaika na mafao hayo.