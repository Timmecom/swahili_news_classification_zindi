 KATIKA kuhakikisha magazeti ya HabariLeo, SpotiLeo, Daily News yanaendelea kuuhabarisha umma wa Watanzania kwa umahiri kwa kuandika habari za kiuchunguzi, Kampuni ya Magazeti ya Serikali (TSN) imeamua kutoa tuzo ya mfanyakazi bora wa kila mwezi.Hayo yalibainishwa jana na Kaimu Mhariri Mtendaji wa TSN, Boniface Mwajombe, alimpomtangaza mwandishi wa habari wa kampuni hii, Alfred Lasteck kuwa mfanyakazi bora wa Novemba 2018 baada ya kuandika habari ya kiuchunguzi iliyohusu namna wafanyabiashara Kariakoo Dar es Salaam wanavyokwepa kulipa kodi.Lasteck alichukua muda wa miezi sita kufanya uchunguzi wa jambo hilo, kabla ya kuchapishwa katika gazeti hili, Oktoba mwaka huu. Kwa mujibu wa Mwajombe, mwandishi huyo aliifanya kazi hiyo ya kiuchunguzi kwa juhudi zake binafsi pasipo kutumwa na kampuni au mhariri yeyote, hali iliyoifanya Mamlaka ya Mapato Tanzania (TRA) na Taasisi ya Kuzuia na Kupambana na Rushwa (Takukuru) kulifuatilia suala hilo kwa haraka. Kuna kamati imeundwa kwa ajili ya kufanya tathmini ya habari ambayo mwandishi ameiandika ili kuona kwa kiwango gani imeleta tija kwa jamii, serikali na kampuni; lengo letu ni kuwasaidia wafanyakazi kuongeza ubunifu,  alisema Mwajombe na kuongeza:  Leo tunamkabidhi tuzo ya mfanyakazi bora ya mwezi Novemba, Lasteck Alfred kwa kuwa alifanya habari ya kiuchunguzi kwa miezi sita kuhusu wafanyabiashara wanavyokwepa kodi Kariakoo. Mwajombe alisema katika gazeti hili toleo la Oktoba 22, mwaka huu, Lasteck aliandika habari iliyopewa kichwa cha habari  Walipakodi Kariakoo wanavyoipiga Serikali  na Oktoba 26 aliandika habari nyingine,  TRA sasa yawasha moto Kariakoo  na habari yake ya tatu ya Oktoba 28, ilisema  Kodi Kariakoo yanasa raia wa kigeni. Alisema baada ya habari hizo kuchapishwa, TRA iliamua kulifuatilia jambo hilo siyo tu Kariakoo, bali nchi nzima. Katika hafla hiyo fupi, Kaimu Mhariri Mtendaji wa TSN alimkabidhi Lasteck cheti na fedha taslimu Sh 200,000.Awali, Meneja Rasilimali Watu wa TSN, Hawa Mniga alisema mbali na kutoa motisha kwa mfanyakazi bora wa kila mwezi, pia utaratibu huo utawezesha kumpata mfanyakazi goigoi wa kila mwezi.Mniga alisema lengo la kumpata mfanyakazi goigoi wa mwezi ni kutaka kujua sababu na kuona namna bora ya kumsaidia ili atimize majukumu yake kwa ufanisi. Alisema utaratibu wa kumpata mfanyakazi bora wa kila mwezi, utaisaidia kampuni katika kumpata mfanyakazi bora wa Mei Mosi (Sikukuu ya Wafanyakazi Duniani) miongoni mwa wafanyakazi bora wa kila mwezi.