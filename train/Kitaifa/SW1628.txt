 WAKATI nchi wanachama wa Jumuiya ya Afrika Mashariki (EAC) kila moja ikionesha kuridhika na kuwa tayari kuiunga mkono Jamhuri ya Kidemokrasia ya Kongo (DRC) katika kampeni za kujiunga na jumuiya hiyo, wadau wengine wa maendeleo nao hawako nyuma.Wasomi, wachumi na wanadiplomasia ni miongoni mwa wanaoiunga mkono DRC kutaka iwe nchi ya saba mwanachama wa EAC, baada ya Tanzania, Kenya, Uganda, Rwanda, Burundi na Sudan Kusini, wakisema taifa hilo kubwa.Tayari Rais Felix Tshisekedi wa DRC ameshawasilisha ombi kwa Mwenyekiti wa EAC, Rais Paul Kagame wa Rwanda juu ya dhamira ya nchi yake kutaka kujiunga na jumuiya hiyo ambayo kwa sasa ina takribani watu milioni 170.Kwa mujibu wa Mkuu wa Kitengo cha Habari na Mawasiliano kwa Umma katika Sekretarieti ya EAC, Owora Richard Othieno, ombi hilo litajadiliwa katika kikao cha wakuu wa nchi wanachama Novemba 30, mwaka huu jijini Arusha na kwamba kama kutakuwa na ulazima wa kujadili mapema, mwenyekiti anaweza kuitisha kikao wakati wowote kutokana na unyeti wake.Mhadhiri azungumza Mhadhiri wa Chuo Kikuu cha Dar es Salaam (UDSM), Profesa Razack Lokina alisema DRC kujiunga na Jumuiya ya Afrika Mashariki itasaidia kutanua soko la bidhaa za ukanda huo na kukuza uchumi wa nchi kutokana na nchi hiyo kuwa na idadi kubwa ya watu.Alibainisha kuwa kwa ushirikiano huo pia kutawezesha maeneo mengi zaidi ya nchi hiyo kutumia bandari ya Dar es Salaam kuingiza bidhaa katika nchi hiyo yenye idadi kubwa ya watu kwani baadhi ya mikoa kutumia bandari inarahisisha ufanyaji biashara.Profesa huyo alibainisha kuwa lakini jambo la msingi ni kuhakikisha nchi hiyo inakuwa na amani kwani hakuna eneo lisilo na amani kunaweza kufanyika biashara.Mkurugenzi Mtendaji wa Baraza la Biashara Afrika Mashariki (EABC), Peter Mathuki, anasema ombi la DRC linakuja katika wakati mwafaka na linapaswa kuungwa mkono.Mathuki ambaye pia ni Mbunge wa zamani wa Bunge la Afrika Mashariki (EALA), alisema EAC imara itakuwa na nguvu ya kiuchumi na hivyo kuchuana na pande nyingine za dunia.Alisema ukubwa wa DRC ni mtaji tosha, kwani ndiyo nchi ya pili kwa ukubwa Afrika na ya kwanza kusini mwa Jangwa la Sahara. Inatajwa kuwa ya 11 duniani, ikiwa na mtaji wa watu milioni 81 ambao wakichanganya na milioni 170 kutoka nchi wanachama wa sasa wa EAC, ukanda utakuwa na `soko  la watu milioni 250.Mbali ya ukubwa na mtaji wa watu, DRC ni nchi tajiri kwelikweli, huku asilimia 80 ya ardhi yake ikifaa kwa kilimo. Ina hazina ya asilimia 10 ya shaba ya dunia nzima.Asilimia 30 ya cobalt ya dunia nzima, dhahabu, almasi, platinum, bauxite, risasi, madini ya fedha, zink, uranium na inazalisha asilimia 80 ya madini ya coltan yanayotumika kutengeneza simu, sumaku, iPods, na injini za  Jet .Inaelezwa kuwa, nchini DRC kuna aina 1,100 za madini. Ina Mto Kongo ambao ni mto wa pili kwa ukubwa duniani, ukiwa na maporomoko yanayoweza kuzalisha umeme unaoweza kusambazwa Afrika na Ulaya kwa pamoja. Ina pia utajiri wa mafuta ambayo bado kuchimbwa, misitu, wanyama, vivutio vya utalii vilivyopo Ituri na milima ya Virunga pamoja na mito na mabonde yenye unyevu na rutuba, maziwa na kadhalika.Mdau mwingine, Patience Mutesi ambaye ni Mkurugenzi Mkazi wa taasisi ya TradeMark East Africa nchini Rwanda naye amesifu, akisema ni fursa nzuri kwa ukuaji wa EAC kibiashara.Alisema kwa sasa, tayari DRC ni soko la karibu nusu ya bidhaa zote zinazozalishwa katika nchi za EAC na kwamba, yenyewe pia itafungua milango ya bidhaa zake kwa nchi nyingine wanachama.Takwimu kutoka Wizara ya Viwanda na Biashara Uganda inaonesha kuwa, nchi iliuza DRC bidhaa zenye thamani za Dola za Marekani milioni 398 mwaka 2018 na kwamba inakusudia kuongeza na kufikia bidhaa za Dola bilioni 2 ifikapo mwaka 2020. Wakati Uganda ikiuza kiasi kikubwa ch bidhaa, yenyewe iliagiza bidhaa zenye thamani ya Dola milioni 2.5 tu kutoka DRC.Kwa upande wa Rwanda, iliuza bidhaa zenye thamani ya Dola za Marekani milioni 456.8 mwaka 2018 na iliagiza bidhaa za dola milioni 11.2 tu kutoka DRC, kwa mujibu wa takwimu za Benki Kuu ya Rwanda. Tanzania ilipeleka DRC bidhaa zenye thamani ya dola za Marekani milioni 153 mwaka 2017 na iliingiza bidhaa zenye thamani ya dola milioni moja tu kwa ajili ya bidhaa za matumizi ya ndani ya nchi, kwa mujibu wa Benki Kuu ya Tanzania. Kenya, kwa mujibu wa Shirika la Takwimu la Taifa Kenya, nchi ilipeleka DRC bidhaa zenye thamani ya dola milioni 150 mwaka 2018, huku ikiingiza bidhaa za dola milioni 12.Mchambuzi wa sera kutoka Nairobi, Kenya, Jeremiah Owiti amekaririwa akisema kuwa, DRC ni nchi muhimu kwa ustawi wa ukanda wowote unaotaka maendeleo ya kweli kiuchumi, kutokana na nchi hiyo kuwa na mtaji wa watu, ardhi nzuri ya kilimo, utajiri mkubwa wa madini duniani na kadhalika. Kama mchakato wa kuipa uanachama utaharakishwa, kasi ya ukuaji wa kiuchumi itapata msukumo mpya zaidi hivyo kuzidi kuifungua Afrika Mashariki,  alisema Owiti.Mchumi UN Kaimu Mkurugenzi wa Kamisheni ya Uchumi ya Umoja wa Mataifa (ECA) katika Kanda ya Afrika Mashariki, Andrew Molde, ameungana na wadau wengine kuelezea umuhimu wa DRC kiuchumi endapo itapokelewa ndani ya EAC.Kwa mujibu wa Rais Tshisekedi, anataka kujiunga na Jumuiya ya Afrika Mashariki kwa sababu za maendeleo ya kiuchumi na usalama wa eneo hilo la Afrika, akiamini wakijiunga EAC huenda usalama ukaimarika kwa nguvu za pamoja kutoka nchi wanachama, hivyo kuelekeza nguvu katika maendeleo kwa ujumla.Rais wa Tanzania, Dk John Magufuli ameweka hadharani dhamira yake ya kuiunga mkono DRC baada ya Rais Tshisekedi kutaka kuungwa mkono alipokuwa ziarani Tanzania wiki iliyopita.Tshisekedi amekutana pia na marais wa Kenya (Uhuru Kenyatta), Uganda (Yoweri Museveni), Rwanda (Paul Kagame ambaye pia ni Mwenyekiti wa sasa wa EAC) na Pierre Nkurunziza wa Burundi, ili pamoja na mambo mengine, akiomba maombi ya nchi yake yaungwe mkono.Wakati DRC ikiwasilisha ombi la kujiunga EAC, baadhi ya nchi zimewahi kufanya hivyo, lakini zikakwama miongoni mwao ikiwa Sudan. Nchi ya Somalia pia imekuwa ikipigania kujiunga, lakini haijabahatika.