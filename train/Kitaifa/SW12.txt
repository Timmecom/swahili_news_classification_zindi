 KIWANGO cha ukatili wa kijinsia nchini Tanzania kimeongezeka huku mikoa nane ikitajwa kuongoza kwa ukatili dhidi ya watoto nchini. Mikoa iliyotajwa kuwa na kiwango kikubwa cha ukatili wa watoto ni Dar es Salaam, Mbeya, Mwanza, Simiyu, Arusha, Kilimanjaro, Tabora na Singida.Akizungumza jijini Dar es Salaam wakati wa uzinduzi wa kampeni ya Malezi Chanya, Mkurugenzi wa Uendeshaji wa taasisi isiyo ya kiserikali ya Thrive For Community Elevation Foundation (TCE), Marynsia Mangu alisema utafiti uliofanywa na Haki za Binadamu (LHRC) na Jeshi la Polisi nchini mwaka 2016 inaonesha watoto 10,000 walifanyiwa ukatili huku mwaka 2017 watoto zaidi ya 13,000 walifanyiwa ukatili ikiwa ni zaidi ya asilimia 100.Alisema ukatili wa kijinsia uliotokea utotoni ni mkubwa kwani wasichana watatu kati ya 10 na mvulana mmoja kati ya saba walisema walifanyiwa ukatili wa kijinsia kabla ya kufikisha miaka 18. Katika kipindi cha miezi 12 iliyopita asilimia sita ya wavulana Tanzania wenye umri kati ya miaka 13 hadi 17 wanasema walifanyiwa tukio moja la ukatili wa kijinsia, kiwango cha ukatili wa kijinsia kwa wasichana wa Kitanzania ni mara mbili zaidi asilimia 14,  alisema.Mangu alisema zaidi ya asilimia sita ya wasichana wenye umri kati ya miaka 13 hadi 24 ambao walipata mimba wanasema angalau ujauzito mmoja ulitokana na kufanyiwa ukatili wa kijinsia. Ukatili wa kijinsia ulifanyika mara nyingi kati ya waathirika wa ukatili wa kijinsia, takriban wasichana wanne kati ya 10 na wanaume watatu kati ya 10 wanasema walifanyiwa ukatili wa kijinsia mara tatu au zaidi kabla ya kufikisha miaka 18 huku asilimia 91 walifanyiwa ukatili wa kingono.Alisema kufuatia takwimu hizo zimesababisha kuanzisha kampeni hiyo ya malezi chanya ambayo inalengo la kuwakumbusha wazazi umuhimu wa kuwa karibu na watoto wao, kuwasikiliza kwa kuwa unyanyasaji wanaofanyiwa watoto ni kutoka kwa watu wa karibu ambao ni baba, mama, shangazi, mjomba, binadamu na watu wengine wa karibu na familia.Akizungumza kwa niaba ya mgeni rasmi ambaye ni mwandishi na mchambuzi wa masuala la kijinsia, Richard Mabala maarufu  Mabala the Farmer  alisema lazima jamii na Serikali wahakikishe watoto wa kike na kiume wapo salama. Awali mgeni rasmi alikuwa awe Mama Salma Kikwete ambaye katika taarifa yake alisisitiza umuhimu wa kampeni hiyo kwa wazazi na jamii kwa ujumla kwani inasikitisha kuona vitendo vya ukatili kwa watoto kimwili, kiakili na kihisia vinaongezeka siku hadi siku.