 SHIRIKISHO la Vyama vya Wafanyakazi (TUCTA), Mkoa wa Kigoma limemuomba Rais John Magufuli kushughulikia suala la kanuni ya mafao ya wafanyakazi wanaostaafu wanaolipwa kupitia NSSF na PPF.Wakati Kigoma hali ikiwa hivyo, jijini Dar es Salaam, wafanyakazi kutoka kampuni mbalimbali binafsi wameandamana hadi ofisi za Shirika la Taifa la Hifadhi ya Jamii (NSSF), Mkoa wa Ilala, kabla ya kwenda Makao Makuu yaliyopo katikati ya jiji kudai malipo ya fedha zao za fao la kujitoa.Viongozi wa Tucta Mkoa wa Kigoma walitoa kauli yao wakiwasilisha salamu za pongezi kwa Rais Magufuli zilizopekewa na Kaimu Katibu Tawala wa Mkoa, Azizi Mutabuzi kwa niaba ya mkuu wa mkoa, ambako walipongeza hatua ya Rais kutengua kanuni ya malipo ya asilimia 25 na kurudisha malipo ya awali ya asilimia 50. Mratibu wa Tucta Mkoa wa Kigoma, Jumanne Magulu alisema pamoja na Rais Magufuli kutengua kanuni hiyo, lakini bado NSSF na PPF ambao walianza kutumia kanuni ya asilimia 25 ya mafao, wanaendelea kutumia kanuni hiyo hata baada ya uamuzi huo kutenguliwa.Hata hivyo, tangu awali mifuko ya PPF, GEPF na NSSF hutoa asilimia 25 ya mafao wakati mifuko ya PSPF na LAPF ikitoa asilimia 50, jambo ambalo halijaeleweka kwa wengi hata baada ya Rais Magufuli kuitaka mifuko hiyo kuendelea na mafao kwa taratibu hizo za mwanzo kwa kipindi cha miaka mitano ambapo, wengi wakiwemo viongozi wa vyama vya wafanyakazi, wakiamini mifuko yote ilikuwa ikitoa asilimia 50. Kutokana na hilo, viongozi hao wa Tucta wamemuomba Rais Magufuli kuangazia utekelezaji wa agizo hilo kwenye mifuko yote nchini ili kuleta uwiano wa malipo ya mafao kwa wafanyakazi wote nchini.Kwa upande wake, Mwenyekiti wa Tucta Mkoa, Ashif Gullam alisema wakati wa mchakato wa pande tatu, Tucta kama mwakilishi wa wafanyakazi walipinga kiwango cha asilimia 25 cha mafao kwa wastaafu kwa mkupuo, lakini waziri husika hakusikia kilio chao na kura zikapigwa kwenye kikao cha pande tatu hivyo kanuni hiyo ikapitishwa. Gullam alimpongeza Rais Magufuli kutengua kanuni hiyo ya kikokotoo kwa sababu kwao Tucta ni ushindi kutokana na namna walivyoipigania kwani ilishusha ari ya utendaji ya watumishi na wafanyakazi wengi waliofikisha miaka 55 waliomba kustaafu kabla kanuni ya asilimia 25 haijaanza kutumika ili wasiathirike.Akipokea salamu za Tucta, Kaimu Katibu Tawala wa Mkoa, Mutabuzi alisema wamepokea ujumbe ambao utafikishwa kwa mkuu wa mkoa ambaye atafikisha ujumbe huo kwa Rais Magufuli. Wakati hayo yakijiri Kigoma, jijini Dar es Salaam, wafanyakazi kutoka kampuni mbalimbali binafsi jana waliandamana hadi ofisi za NSSF Ilala kabla ya kwenda Makao Makuu kudai malipo ya fedha za fao la kujitoa.Gazeti hili liliwasili kwenye ofisi za NSSF Mkoa wa Ilala na Temeke zilizopo Ilala Boma na kukuta umati mkubwa wa wafanyakazi hao takribani 150 wakitoa malalamiko yao. Kulikuwa na wanawake na wanaume ambao kadri muda ulivyokuwa unazidi kwenda, idadi hiyo ilikuwa ikizidi kuongezeka, na kisha wafanyakazi hao waliamua kujigawa makundi mawili; wengine kwenda Makao Makuu ya NSSF, Posta na wengine kupeleka malalamiko yao kwenye vyombo vya habari.Akizungumza na gazeti hili, mmoja kati ya wafanyakazi hao, Richard Menje alibainisha kuwa uamuzi wa kufuatilia fedha zao ni baada ya kusikia maagizo ya Rais Magufuli kuwa utaratibu unaotakiwa kuwalipa wafanyakazi uendelee wa zamani wa kulipa kikokotoo. Menje alisema awali shirika hilo lilikuwa likitoa fedha zote kwa wafanyakazi wanaojitoa ikiwa ni baada ya kufukuzwa kazi au kusitishiwa mkataba, lakini baadaye ikaja kubadilishwa na kuanza kulipwa asilimia 30 kutokea kwenye mshahara wao wa mwisho kabla ya kufukuzwa kazi.Alisema kutokana na maagizo ya Rais Magufuli inamaanisha kuwa wanatakiwa kulipwa fedha zao zote kama ilivyokuwa awali na sio tena kwa kutegemea kikokotoo cha sasa kinachoeleza kuwa watalipwa asilimia 30 ya mshahara wao wa mwisho.  Sisi tulianza kufuatilia suala hili tangu mwaka jana mwishoni mara tu Rais kutoa uamuzi ule ila tumekuja hapa wanatuambia kuwa ile ilikuwa ni kwa wastaafu tu ndio wanapaswa kulipwa fedha zote ila sie ambao tulifukuzwa kazi na hivyo tunapaswa kunufaika na fao la kujitoa au la kukosa ajira tutaendelea kulipwa taratibu,  alisema Menje. Wametukatisha tamaa kwa kuwa fedha tunazodai ni milioni tatu wengine nne sasa tukipewa tutaweza kujiendeleza kimaisha kwa kuanzisha biashara ndogondogo sasa kwa nini na siye tusipewe zote kama wale wastaafu wanavyolipwa zao zote wakati na sie tulikuwa kwenye ajira za muda mfupi tu na tunataka kujiajiri si watulipe tu zote,  aliongeza. Gazeti hili lilifuatilia hadi Makao Makuu ya NSSF na kukutana na wafanyakazi waliokuwa wameenda mahali hapo kutokea Ilala wakiwa wamekusanyika wakijadiliana mikakati mipya ya kudai mafao yao baada ya kuambiwa kuwa hawawezi kumuona Mkurugenzi Mkuu wa shirika hilo.Kwa upande wake, Meneja Uhusiano wa NSSF, Lulu Mengele alibainisha kutokea kwa taharuki hiyo huku akiahidi kutolea ufafanuzi wa kina leo kuhusu suala hilo.  Najua kuna mambo mengi ya kujifunza kutokea kwenye tukio hilo kwanza, kuna uhitaji mkubwa wa elimu kuendelea kutolewa zaidi ili wananchi wajue ni nini hasa kinachotakiwa kufanyika, ila kesho (leo) tutalizungumzia kwa ufasaha zaidi,  alisema Mengele.