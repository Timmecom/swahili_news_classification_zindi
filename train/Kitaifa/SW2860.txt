 SERIKALI ya Mapinduzi Zanzibar(SMZ) imesema inaunga mkono juhudi zilizochukuliwa na Serikali ya Jamhuri ya Muungano wa Tanzania(SMT) za kupiga marufuku mifuko ya plastiki kwa ajili ya kulinda mazingira na kuimarisha usafi . Kauli hiyo ilitolewa na Waziri wa Nchi, Ofisi ya Makamu wa Pili wa Rais, Mohamed Aboud wakati akitoa msimamo wa serikali kuhusu upigaji marufuku mifuko ya plastiki Zanzibar pamoja na Tanzania Bara. Aboud alisema kitendo cha kupiga marufuku mifuko ya plastiki kwa upande wa Tanzania Bara kwa kiasi kikubwa kitasaidia na kuifanya Zanzibar kuwa salama zaidi na mifuko hiyo ambayo imekuwa ikipenya kisirisiri katika maeneo mbalimbali ikiwemo bandarini.Alisema Zanzibar licha ya kupiga marufuku mifuko ya plastiki mwaka 2011, bado mifuko hiyo ilikuwa ikipenya kisirisiri kutokana na mifuko hiyo kuruhusiwa upande wa bara.   Serikali ya Mapinduzi ya Zanzibar inaunga mkono uamuzi uliochukuliwa na Serikali ya Muungano kupiga marufuku mifuko ya plastiki ambapo itapunguza kupenya mifuko hiyo kwa upande wa Zanzibar,   alisema.Alizitaja faida kubwa za kuondolewa kwa mifuko ya plastiki kuwa ni pamoja na kuimarisha mazingira na usafi. Aliliambia Baraza la Wawakilishi kuwa tayari zipo baadhi ya nchi mbalimbali za bara la Afrika ambazo zimepiga marufuku matumizi ya mifuko ya plastiki na kufanikiwa kwa kiwango kikubwa pamoja na miji yao kuwa safi.   Nchi zetu zimechelewa sana kuondoa matumizi ya mifuko ya plastiki na kuathiri mazingira ikiwemo mifugo,   alisema. Serikali ya Mapinduzi ya Zanzibar ilitunga sheria No.49 ya mwaka 2011 ya kupiga marufuku matumizi ya mifuko ya plastiki baada ya kujitokeza kwa athari za mazingira.Tangu kupitishwa kwa sheria hiyo mwaka 2011, tayari jumla ya operesheni za kusaka mifuko ya plastiki 90 zimefanyika Unguja na Pemba na kufanikiwa kunaswa kwa kilo 617, huku watu 149 wakifikishwa mahakamani na kutozwa faini na wengine kutumikia vifungo jela.