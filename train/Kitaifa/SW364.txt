 RAIS wa Uganda, Yoweri Museveni, atatua nchini leo kwa ziara binafsi ya siku moja na atakutana na Rais John Magufuli.Taarifa ya Kurugenzi ya Mawasiliano Ikulu kwa vyombo vya habari jana ilisema kuwa Rais Museveni atamtembelea Rais Magufuli kijijini kwake Mlimani Wilaya ya Chato, Mkoani Geita aliko mapumzikoni.Akiwa Chato, Rais Museveni atafanya mazungumzo na mwenyeji wake. Wiki iliyopita, Rais wa Kenya, Uhuru Kenyatta, alifanya ziara binafsi ya siku mbili nchini na kukutana na Rais Magufuli wilayani Chato.Baada ya kuwasili Uwanja wa Ndege wa Chato, Ijumaa wiki iliyopita, Rais Uhuru alizungumza na wananchi waliomlaki na kusisitiza ushirikiano wa mataifa hayo mawili uendelezwe na kudumishwa.Rais Uhuru alisema Watanzania na Wakenya ni ndugu hivyo wananchi wake washirikiane kwa mambo mbalimbali ikiwemo biashara. Alisema hayo kufuatia mbunge wa Kenya kutoa kauli tata akitishia kuwafukuza Watanzania na raia wengine wa kigeni akidai wanachukua nafasi za Wakenya kiuchumi.