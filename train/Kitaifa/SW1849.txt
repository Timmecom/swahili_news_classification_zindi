 WAZIRI wa Kilimo, Japhet Hasunga ametangaza neema kwa wakulima ya kununua mahindi baada ya kupatikana kwa soko kubwa kwenye nchi za kusini mwa Tanzania zinazohitaji tani milioni moja.Kutokana na hali hiyo, Wiki hii Wakala wa Hifadhi ya Chakula (NFRA) na Bodi ya Nafaka na Mazao Mchanganyiko (CPB) na taasisi ambayo imepewa kazi ya kupeleka mahindi Zimbabwe wataanza kununua na kukusanya mahindi kutoka kwa wakulima. Hasunga alitoa tamko hilo bungeni jana alipokuwa akijibu swali la Mbunge wa Viti maalumu, Aida Khenani (Chadema) ambaye alihoji serikali imejipangaje mwaka huu katika ununuzi wa mahindi kwa kuwa hivi sasa ni msimu wa mavuno.Akijibu swali hilo, Hasunga alikiri kuwa kwenye msimu uliopita wa kilimo kulikuwa na changamoto ya masoko ya zao hilo lakini serikali imekuwa ikihakikisha inatafuta masoko.  Hivi sasa tumepata masoko makubwa ya mahindi nchi za kusini, Rwanda wanahitaji zaidi ya tani 100,000, Burundi wanahitaji zaidi ya tani 100,000, Zimbabwe wanahitaji tani 800,000 za mahindi na nchi nyingine nyingi zinahitaji kwa wingi,  alieleza. Hasunga alisema kwa sasa soko la mahindi ni kubwa sana na kutoa wito kwa wakulima wa mahindi kujitokeza kueleza kiasi alichonacho ili kushirikiana na serikali.  Pia taasisi nyingine ambayo imepewa jukumu kupeleka mahindi nchini Zimbabwe itaanza kununua mahindi wiki hii. Wakulima wakae mkao wa kula kwa kuwa hivi sasa ni wakati wa kula mkate mzuri, alisema. Katika swali la msingi, Mbunge wa Namtumbo, Edward Ngonyani (CCM) alisema Mkoa wa Ruvuma umepata mnunuzi wa tumbaku ambaye amekubali kuwawezesha Chama cha Ushirika (Sonamcu) kufufua kiwanda cha kuchambua tumbaku na kugeuza Green Leaf kuwa Dry Leaf. Katika swali lake Ngonyani alitaka kuijua Serikali itasaidiaje kutatua changamoto zinazomkabili mnunuzi wa tumbaku hasa kutokana na kuwapo kwa changamoto za kodi na soko mnunuzi kutotekeleza azma yake. Akijibu swali hilo, Naibu Waziri wa Kilimo, Innocent Bashungwa alisema kutokana na kuondoka kwa kampuni mbili za ununuzi wa zao hilo mkoani humo mwaka 2014/15 wakulima walikosa soko la uhakika na hivyo serikali kwa kushirikiana na wadau mbalimbali walifanya jitihada za kutatua changamoto hiyo. Alisema jitihada hizo zilisaidia kupatikana kwa mnunuzi wa tumbaku ambaye ni kampuni ya Premium Active Tanzania Limited (PATL) ambayo ilianza kununua kilo 250,000 na sasa imeongeza hadi kilo 1,000,000. Serikali pia inapongeza nia ya kampuni hiyo ya kutaka kukiwezesha Chama Kikuu cha Ushirika cha Mkoa huo cha Sonamcu kufufua kiwanda cha kuchakata tumbaku,  alisema. Bashungwa alisema kuwa Wizara ya kilimo ipo tayari kushirikiana na Wizara ya Fedha na Mipango na mwekezaji huyo kutafuta ufumbuzi wa changamoto za mnunuzi huyo ili kuhakikisha kuwa kampuni hiyo inatimiza azma hiyo.