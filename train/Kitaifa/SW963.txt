 WAZIRI wa Nchi, Ofi si ya Rais, Tawala za Mikoa na Serikali za Mitaa (Tamisemi), Selemani Jafo amemuagiza Mkuu wa mkoa wa Katavi, Amos Makala kuunda mara moja timu ya kuchunguza tuhuma za unyanyasaji wa ngono zinazofanywa na viongozi wa juu wa wanaume wa Halmashauri ya Wilaya ya Mlele dhidi ya watumishi wa umma wa kike.Alitoa agizo hilo jana alipokuwa akizungumza na watumishi wa Halmashauri ya wilaya ya Mlele ambapo alikuwa katika ziara ya kikazi ya siku mbili na kutembelea, kuagua utekelezaji wa miradi mbalimbali ya maendeleo katika halmashauri zote tano zilizopo mkoani humo. Wizara yangu imepokea malalamiko kutoka kwa baadhi ya watumishi wa umma wa kike wa halmashauri hiyo ya wilaya wakiwatuhumu viongozi wa juu wa halmashauri hiyo wakitumia nyadhifa zao kuwanyanyasa kingono... hivyo namuagiza mkuu wa mkoa wa Katavi aunde mara moja timu itakayochunguza malalamiko hayo na tuhuma hizo ili hatua za kinidhamu na kijinai ziweze kuchukuliwa dhidi ya watuhumiwa,  aliagiza.Alisisitiza kuwa baada ya timu hiyo kukamilisha uchunguzi wake taarifa iwasilishwe na kufanyiwa kazi na Mkuu wa Mkoa na kuwa baada ya utaratibu huo kukamilika mapendekezo ya timu hiyo yawasilishwe wizarani kwake kwa maamuzi .Alisema kuwa lengo la Serikali ya Awamu ya Tano ni kuwalinda watumishi wa umma wa jinsia zote wanaofanya kazi kwa uhuru na amani na sio kwa kunyanyaswa na watumishi wenzao. Nawaasa watumishi wote wa umma nchini endeleeni kufanya kazi zenu kwa uhuru na amani, nawaonya viongozi wa umma wa kiume wanaoendekeza tabia mbaya ya kuwanyanyasa watumishi wa kike kwa kutumia madaraka yao hawatabakia salama, hatua kali dhidi yao zitachukuliwa iwapo watabainika ili iwe fundisho kwa wengine, alionya.Kwa upande wake Mkuu wa Mkoa wa Katavi, Makala alimuhakikishia Waziri Jafo kuwa atatekeleza agizo hilo haraka iwezekanavyo kwa kushirikiana na Katibu Tawala wa Mkoa wa Katavi . Mara tu timu ya uchunguzi nitakayounda ikiwasilisha taarifa yake ofisini kwangu nitaifanyia kazi mara moja na kuiwakilisha wizarani kwa kuwa kama mkoa sipendi kabisa kusikia watumishi wa umma wa kike wananyanyaswa kingono na wakuu wao wa kazi ambao wanatumia madaraka yao vibaya,  alisisitiza.Baadhi ya watumishi wa umma wa kike katika halmashauri hiyo waliozungumza na gazeti hili kwa nyakati tofauti kwa masharti ya majina yao kutoandikwa gazetini kwa kuwa sio wasemaji wamedai kuwa wako tayari kuwataja viongozi hao timu hiyo ya uchunguzi itakapoundwa kwa kuwa wanafahamika.