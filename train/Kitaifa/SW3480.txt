 WANAFUNZI 214 wa shule za msingi na sekondari mkoani Kilimanjaro, wamekatishwa masomo kutoka na kupewa ujauzito kwa kipindi cha Januari hadi Septemba, mwaka huu.Mkuu wa Mkoa, Anna Mghwira alisema hayo juzi wakati akizungumzia tatizo la mimba shuleni kwa mkoa huo na hatua zinazochukuliwa kudhibiti hali hiyo.  Mathalani mwezi Septemba mwaka huu watoto wapatao 60 wa Shule ya Sekondari ya kutwa ya Hai walibainika kujihusisha na masuala ya ngono jambo ambalo ni kichocheo kikubwa cha kuwapo kwa mimba mashuleni,  alisema.Alisema kutokana na hali hiyo, Bodi ya Shule ya Hai, ilifanya maamuzi ikiwemo kuwasimamisha masomo baadhi ya wanafunzi wakaidi zaidi na wengine wakihamishiwa shule nyingine.Mghwira alisema kwa mujibu wa uchunguzi wa wataalamu wa mkoa, moja ya sababu ya mimba mashuleni ni kukithiri kwa mmomonyoko wa maadili katika jamii.  Tatizo la mimba mashuleni linachangiwa zaidi na kuporomoka kwa maadili na baadhi ya wazazi/walezi kutotimiza wajibu ama majukumu yao katika malezi ya watoto wao wa kiume na wakike,  alisema.Mkuu wa Mkoa alisema miongoni mwa jitihada zilizofanyika katika kukabiliana na vitendo hivyo ni ushirikishwaji wa wadau wa elimu katika kupanga mikakati ya kudhibiti matukio ya mimba mashuleni.Baadhi ya wakazi wa Manispaa ya Moshi, Maulid Meshak na Mwanaima Msangi, walisema mimba mashuleni zinaweza kupungua iwapo wananchi watajenga mabweni katika shule ambazo wanafunzi hutembea umbali mrefu kwenda shule. Uhamasishaji ufanyike ili yajengwe mabweni ya kutosha kwa wanafunzi wanaoishi mbali na zilipo shule, kinyume na hapo mimba zitaendelea kuwepo  alisema Msangi. Wananchi hao walitaka kuwapo kwa taarifa za mara kwa mara kuhusu hatua zinazochukuliwa kwa watu wanaopatikana na hatia ya kuwapa wanafunzi mimba ili iwe fundisho kwa wengine.