 WANAFUNZI zaidi ya 500 wanaosoma katika Shule ya Sekondari Kipeta iliyopo katika Bonde la Ziwa Rukwa wilayani Sumbawanga, hawataweza kuanza masomo kwa wakati unaotakiwa kutokana na miundombinu yake, ikiwemo vyumba vya madarasa kuharibiwa na mvua kubwa ya mawe iliyoambatana na upepo mkali. Shule hiyo ambayo ni ya bweni, mchanganyiko ni kuanzia Kidato cha Kwanza hadi Kidato cha Sita.Mvua hiyo ilinyesha Desemba 9, mwaka huu, kwa siku mbili mfululizo. Ukiachia madarasa yote miundombinu mingine ya shule hiyo iliyoharibiwa ni mabweni , ofisi ya walimu na nyumba ya mwalimu kuezuliwa na paa zake pia matundu ya vyoo kutitia.Mkuu wa shule hiyo, Daligori Pola akiwasilisha taarifa ya shule hiyo kwa Mkuu wa mkoa wa Rukwa, Joachim Wangabo alisema hatua za haraka kuwezesha wanafunzi kurejea shuleni katika muda muafaka. Kwa upande wake, Mkuu wa Wilaya ya Sumbawanga , Dk Halfany Haule alimweleza Mkuu wa Mkoa, Wangabo kuwa zaidi ya Sh milioni 470 zinahitajika kwa ajili ya ukarabati wa shule hiyo .Alisema kuwa ofisi yake imeshatoa msaada wa kilo 1,700 za unga kwa familia 336 zilizoathirika katika vijiji vya Kipeta na Kilyamatundu ambapo kila familia itapata kilo tano za unga ambazo hazitoshi kwa kuwa watu hao wamepoteza kila kitu ikiwemo chakula.Aidha, alisema kuwa Kitengo cha Maafa Ofisi ya Waziri Mkuu kimetoa msaada kwa waathirika hao ikiwemo mikeka 700, ndoo za ujazo wa lita kumi 700, mablanketi ya watoto 44 , vyandarua vya watoto 700 na ndoo ndogo 600.