 MWANAFUNZI aliyekuwa akisoma katika Shule ya Msingi Sintali, Kata ya Sintali wilayani Nkasi mkoani Rukwa, Exavery Mwananjela (5) amekufa baada ya kuanguka na kichwa chake kuzama kwenye chungu cha maharage yaliyokuwa yakichemka jikoni.Mtoto huyo alikuwa akisoma darasa la kwanza katika shule ya Msingi Sintali inasemekana alikuwa akisumbuliwa na ugonjwa wa kifafa. Kamanda wa Polisi mkoa wa Rukwa, George Kyando alithibitisha mkasa huo akisema ulitokea Januari 24, mwaka huu, saa saba mchana katika kijiji hicho cha Sintali. Taarifa ya kutokea kwa mkasa huo ilitolewa kwa kifupi na Diwani wa Sintali, Nicholaus Jengo katika kikao cha baraza la madiwani wa Halmashuari ya wilaya ya Nkasi kilichofanyika jana katika mji mdogo wa Namanyere. Ukitaka taarifa kamili mwone Ofisa Mtendaji wangu wa Kata atakuhadithia kilichotokea, sikuwepo nilikuwa safarini,  alisema Jengo. Ofisa Mtendaji wa Kata ya Sintali, Henric Nandi akizungumza na gazeti hili kando ya kikao hicho alisema kuwa wazazi wa marehemu huyo wanaishi katika shamba lililo jirani na ranchi ya mifugo ya Kalambo wilayani humo. Alisema kwa kuwa wazazi wake wanaishi umbali mrefu na shule aliyokuwa akisoma mtoto wao, Exavery, waliamua awe anaishi na bibi yake kijijini Sintali jirani na shule hiyo.Alisema siku hiyo ya tukio aliporudi nyumbani akitokea shule bibi yake hakuwepo nyumbani hivyo aliamua kuchochea chungu cha maharage kilichokuwa kimeinjikwa jikoni.  Mtoto huyo ambaye alikuwa akisumbuliwa na ugonjwa wa kifafa wakati akichochoea chungu cha maharage kilichokuwa jikoni, ugonjwa wake ukamkumba tena akaanguka akiwa amepoteza fahamu kichwa kikiwa ndani ya chungu cha maharage kikichemka,  alieleza.