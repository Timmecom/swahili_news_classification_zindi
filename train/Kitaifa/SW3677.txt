 KAMPUNI ya Alfa Holdings imeanza uzalishaji wa nyaya za umeme nchini hapa, hivyo kuungana na kampuni nyingine 16 za ndani ya Jumuiya ya Afrika Mashariki (EAC) katika uzalishaji wa bidhaa hizo. Kiwanda hicho kilichowekeza dola za Marekani milioni 6, kina uwezo wa kuzalisha zaidi ya tani 600 za nyaya za umeme kwa mwaka.  Tunazalisha tani 50 za nyaya za shaba kwa mwezi.Kwa sasa tunafanya kazi saa nane kwa siku, lakini lengo ni kufanya uzalishaji usiku na mchana,  anasema Anita Mukandayisenga, Ofisa Mauzo na Masoko wa Alfa. Nchi za EAC zina uhaba wa tani 5,400 za nyaya za umeme kwa mwaka, licha ya kuwepo kwa viwanda 16 zinavyofanya kazi. Viwanda 11 vipo Kenya, vinne Tanzania na viwili Uganda. Rwanda ilikuwa na mahitaji ya tani 760 mwaka 2016, lakini kutokana na kuongezeka kwa shughuli za ujenzi wa nyumba za makazi, viwamda na usambazaji wa umeme, mahitaji yanaweza kuzidi tani 800 katika mwaka huu.Takwimu za Bodi ya Maendeleo Rwanda (RDB) kwa mwaka 2016, zinaonesha kuwa nchi ilitumia kiasi cha Dola milioni 30.9 kuagiza nyaya na vioo kutoka nje. Lakini sasa kutokana na uwepo wa kiwanda cha Alfa, inaaminika bei za nyaya zitashuka kwa asilimia 25. Aidha, kitasaidia kuondoa sokoni bidhaa bandia zilizoingizwa na kampuni kutoka bara la Asia. Mei mwaka jana shehena mbili za nyaya zisizo na ubora zilizokuwa ziingie Rwanda, zilishitukiwa katika Bandari ya Mombasa, Kenya. Shehena hizo zilikuwa katika kontena zenye ukubwa wa futi 40.Kabla ya ukombozi wa kiwanda cha Alfa, nyaya kutoka nje zilitawala soko la Rwanda kwa asilimia 89, nyingi zikitoka India, China, Uturuki na nchi zingine za Ulaya. Asilimia 11 ya nyaya zilitoka Kenya, Uganda na Tanzania. Washindani wakubwa wa Alfa wanatarajiwa kuwa kampuni ya East Africa Cables yenye ofisi Kenya na Tanzania. Kampuni hiyo imekuwa ikisambaza bidhaa zake katika nchi za Uganda, Rwanda, Jamhuri ya Kidemokrasia ya Kongo (DRC) na Sudan Kusini.