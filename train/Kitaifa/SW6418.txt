 RAIS John Magufuli amesema serikali itachukua hatua madhubuti ili kuhakikisha kuwa Mamlaka ya Reli ya Tanzania na Zambia (Tazara) haifi wala haifanyi kazi chini ya kiwango.Alisema Mamlaka hiyo ni maono ya waasisi wa mataifa ya Tanzania na Zambia, Mwalimu Julius Nyerere na Kenneth Kaunda na walikuwa wameona mbali katika uchumi wa nchi hizi mbili hivyo mamlaka hiyo haiwezi kufa.Rais Magufuli aliyasema hayo jana katika Stesheni ya Tazara jijini Dar es Salaam kabla kuanza safari kwenda Kisaki mkoani Morogoro na baadaye Rufiji mkoani Pwani kuweka jiwe la msingi la ujenzi wa Mradi wa Kuzalisha Umeme katika Mto Rufiji. Kwa hiyo  it will never die  (kamwe halitakufa). Serikali inatambua umuhimu wa Tazara na haiwezi kuiacha ikafa au ikafanya kazi kwa ufanisi mdogo usiowaletea manufaa Watanzania kama ilivyokusudiwa,  alisema Rais Magufuli.Aliiagiza menejimenti ya shirika hilo kuwasilisha kwake mapendekezo yao juu ya hatua zinazopaswa kuchukuliwa na serikali ili kuboresha usafirishaji wa abiria na mizigo kupitia Tazara.Alitoa maelekezo hayo muda mfupi baada ya Mkurugenzi Mkuu wa Tazara, Bruno Chingandu na Meneja Mkuu wa Tazara Tanzania, Fuad Abdallah kumweleza kuwa tayari mapendekezo ya uboreshaji wa shirika hilo yamewasilishwa serikalini ili kuwezesha kila nchi kuwekeza katika shirika hilo kwa lengo la kuboresha usafirishaji wa abiria na mizigo.Aidha Rais Magufuli aliitaka menejimenti ya shirika hilo kuwasikiliza na kusaidia kutatua shida za wafanyakazi wake ili wafanye kazi kwa weledi na zitakazowashinda waziwasilishe serikalini. Wafanyakazi inaonekana wana shida nawauliza maswali wanaogopa kujibu, lakini wanaonekana wana shida kibao, inaonekana mnawatisha wasiseme labda wakisema mnawafukuza kazi,  alisema Rais Magufuli.Tazara iliyojengwa kwa msaada kutoka China, ilianza kutoa huduma mwaka 1975 na inamilikiwa kwa ubia wa asilimia 50 kwa 50 wa nchi ya Tanzania na Zambia. Reli hiyo yenye urefu wa kilometa 1,860 ina uwezo wa kusafirisha tani milioni 5 za mizigo kwa mwaka, lakini kutokana na uwekezaji mdogo uliosababisha upungufu mkubwa wa injini na mabehewa inasafirisha chini ya tani 300,000 kwa mwaka.