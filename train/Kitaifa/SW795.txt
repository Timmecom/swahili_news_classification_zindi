 RAIS John Magufuli amewataka Watanzania likiwemo Jeshi la Ulinzi la Wananchi wa Tanzania (JWTZ) kufanya biashara na Wakenya kwa kuwauzia unga wa mahindi.Alitoa kauli hiyo Ikulu, Dar es Salaam jana wakati akishuhudia makabidhiano ya fedha taslimu Sh milioni 170 za Tanzania, Sh 171,600 za Kenya na Dola za Marekani 77,500 zilizoibwa na majambazi mwezi Mei mwaka 2004 baada ya kuvamia Benki ya NBC Tawi la Moshi pamoja na kilogramu 35.34 za dhahabu zilizotoroshwa kutoka Tanzania na kukamatwa Uwanja wa Ndege wa Kimataifa wa Jomo Kenyatta nchini Kenya, Februari mwaka jana.Baada ya makabidhiano hayo, Magufuli alisema miongoni mwa mambo waliyozungumza na Rais Uhuru Kenyatta alipomtembelea nyumbani kwake Chato mkoani Geita mwanzoni mwa mwezi huu ni pamoja na Tanzania kuizuia Kenya unga wa mahindi.Alisema baada ya mazungumzo hayo alizungumza na Mkuu wa Majeshi ya Ulinzi na Usalama, Jenerali Venance Mabeyo, ili viwanda vya jeshi hilo viwe miongoni mwa vitakavyosaga unga na kuwauzia Wakenya. Rais Magufuli aliwataka Wakenya wawe huru kufanya biashara na Watanzania katika kuhakiksha wanapata kiasi cha unga wanachohitaji. Rais Kenyatta pia aliniambia Kenya inataka kununua gesi kutoka Tanzania, kwa hiyo Waziri wa Nishati mjiandae kwa hilo lakini pia wanahitaji makaa ya mawe, alieleza Rais Magufuli.Mmoja wa Maofisa wanaohusika na kilimo wa Kenya alimweleza Rais Magufuli kuwa katika kipindi cha mwaka huu nchi yao imekumbwa na changamoto ya hali mbaya ya hewa kwa kupata kiasi kidogo cha mvua hali iliyosababisha kuwepo kwa uhaba wa chakula hususani mahindi.Alisema kwa wastani Kenya inatumia magunia milioni 4.3 ya mahindi kwa mwezi na miongoni mwa hayo magunia milioni 1.5 husagwa unga.Alisema kipindi cha kuanzia Agosti hadi Novemba mwaka huu watakuwa na changamoto ya uhaba wa chakula. Naye Naibu Waziri wa Kilimo, Hussein Bashe, aliwahakikishia Wakenya kuwa Wizara yake iko tayari kutoa ushirikiano ili biashara hiyo iweze kufanyika bila vikwazo kwa kuwa Tanzania ina akiba ya kutosha ya mahindi.Waziri wa Madini, Doto Biteko, alisema kuwa Wakenya ni miongoni mwa watu wanaofanya biashara ya kununua madini hapa nchini.Alisema kuna makampuni matatu ya Kenya yanayonunua dhahabu mkoani Geita. Biashara ya madini Rais Magufuli alisema hatua mbalimbali zilizochukuliwa na serikali yake katika kudhibiti utoroshaji wa madini ikiwemo kufanya mabadiliko ya sheria, kuanzishwa kwa masoko 28 ya madini, kupunguza kodi, kujenga ukuta kuzunguka mgodi wa Tanzanite huko Mirerani, kumesaidia kuongeza mapato ya serikali yatokanayo na madini.Alisema katika mwaka 2017/18, serikali ilipanga kukusanya Sh bilioni 191 lakini ilivuka lengo kwa kukusanya Sh bilioni 301, mwaka 2018/19 ilipanga kukusanya Sh bilioni 310 lakini ilikusanya Sh bilioni 335 na katika mwaka 2019/20 wanatarajia kukusanya Sh bilioni 470 au zaidi.Baada ya kauli hiyo ya Rais, Waziri Biteko alisema tangu masoko ya madini yaaanzishwe maeneo mbalimbali nchini, soko la dhahabu la Chunya lilikuwa linapata kilo 12 tu kwa mwaka lakini tangu soko hilo lifunguliwe mwezi Machi mwaka huu, kiwango hicho kimeongezeka hadi kufikia kilo 270. Mkoani Geita zaidi ya kilo 736 za dhahabu zinauzwa na jumla ya Sh bilioni 137.6 zimefanyiwa biashara katika masoko yote nchini na serikali imepata mrabaha wa Sh bilioni 7.7, alieleza Biteko.Kuhusu leseni za uchimbaji alisema kuwa hivi hivi karibuni wanatarajia kutoa leseni mbili kwa ajili ya uchimbaji mkubwa wa madini ambao mtaji wake unafikia Dola za Marekani milioni 100, lakini pia wameshatoa leseni 32 za uchimbaji wa kati, leseni 2,675 za uchimbaji mdogo na leseni za utafiti wa madini 105.