 OPERESHENI Nzagamba II iliyoshirikisha wizara sita kudhibiti utoroshaji mifugo iliyokuwa inakwepa kulipa maduhuli ya serikali, imeisaidia serikali kuokoa wastani wa Sh bilioni mbili kila mwezi.Akiwasilisha bajeti ya Wizara ya Mifugo na Uvuvi bungeni, Waziri wa wizara hiyo Luhaga Mpina alisema operesheni hiyo ilikuwa na faida kubwa kwa serikali kwani ilikomesha utoroshaji wa mifugo na mazao yake ndani na nje ya nchi.Luhaga alisema kabla ya operesheni Nzagamba II, makusanyo ya wizara kwa Julai hadi Septemba mwaka 2018, yalikuwa ni wastani wa Sh bilioni 1.15 kwa mwezi. Aidha, wakati wa operesheni Oktoba hadi Desemba, mapato yaliongezeka na kufikia wastani wa Sh bilioni 3.14 kwa mwezi. Hii ina maana kuwa bila udhibiti huu, serikali inapoteza wastani wa Sh bilioni 2 kila mwezi. Luhaga alisema pia operesheni hiyo ilidhibiti ukwepaji wa kulipa maduhuli ya serikali kwenye biashara ya mifugo na mazao yake unaofanywa na wafanyabiashara wasio waaminifu.Pia ilisaidia kulinda viwanda vya ndani kwa kudhibiti uingizaji holela wa bidhaa mbalimbali zinozoingizwa nchini kinyume cha sheria, kanuni na taratibu na kuwalinda wananchi au walaji kwa kudhibiti uuzwaji wa bidhaa zisizokadhi viwango vilivyowekwa. Pamoja na kuelimisha wananchi, operesheni hiyo, ililinda afya ya watumiaji wa mazao ya mifugo na bidhaa zake. Iliongeza Pato la Taifa kutokana na utiii wa kibiashara, kulinda ajira za watanzania na kuvutia wawekezaji kwenye sekta ya mifugo na kulinda raslimali za nchi,  alisema.Alisema operesheni hiyo ililenga maeneo ya viwandani, minadani, mipakani, maduka makubwa, maeneo ya kupumzikia mifigo na vituo vya ukaguzi wa mifugo na maeneo mengine ya kimkakati. Operesheni hii ilifanyika nchi nzima kuanzia Oktoba 9, 2018 hadi Machi, 2019, ng ombe 207,906, mbuzi/kondoo 268,048, nguruwe 1,356, ngamia 10, farasi 9, punda 193 na sungura 102, ngozi vipande 162 na mbwa watano walikaguliwa na wamiliki kubainika kuwa na makosa mbalimbali. 