 WAZIRI Mkuu Kassim majaliwa ameziagiza mamlaka zote zinazohusika na masuala ya uwekezaji nchini, kuhakikisha zinaondokana na urasimu ili kuvutia uwekezaji nchini.Waziri Mkuu aliyasema hayo mjini Tabora jana, wakati alipozindua Jukwaa la Biashara mkoani Tabora lililoandaliwa kwa pamoja baina ya Kampuni ya Magazeti ya Serikali (TSN) na Ofisi ya Mkuu wa Mkoa wa Tabora. Jukwaa hilo linawakutanisha wafanyabiashara, wajasiriamali, viongozi na wawekezaji kwa ajili ya kujadili fursa za kibiashara na uwekezaji mkoani humo.Alisema mamlaka kama vile Mamlaka ya Mapato Tanzania (TRA), Wakala wa Usajili wa Makampuni (Brela), Shirika la Viwango Tanzania (TBS), Mamlaka ya Chakula na Dawa (TFDA), zinatakiwa kuweka mazingira mazuri ya uwekezaji na si kuendekeza urasimu.Aidha, aliziagiza Mamlaka ya Maendeleo ya Biashara Tanzania (TanTrade), Kituo cha Uwekezaji Tanzania (TIC) na Mamlaka ya Ukanda Maalumu wa Maeneo ya Uwekezaji (EPZA), kutimiza wajibu wao kwa kuhakikisha wanatafuta masoko kwa wazalishaji nchini, lakini pia kutengeneza mazingira mazuri.Alizitaka mamlaka hizo zote kuungana na kutengeneza kituo kimoja cha kutolea huduma (One Stop Centre) ili kupunguza urasimu lakini pia kuondoa usumbufu kwa wanaotaka kuwekeza nchini."Haipendezi mtu atoke Kaliua aende Tabora mjini kutafuta Brela, akimaliza anaenda Mwanza kutafuta OSHA, baadaye anaenda kutafuta TBS, hapana kwa hili, tafuteni eneo moja mtoe huduma hizi.Mtu akitoka dawati hili anakwenda linalofuata, anamaliza kila kitu katika eneo moja," alisisitiza. Pamoja na hayo, aliwahakikishia wawekezaji waliowekeza na wanaotaka kuwekeza nchini, kuwa serikali imewatangenezea mazingira mazuri ya kupata mikopo kupitia taasisi za fedha zilizopo nchini. "Nimefarijika kwamba Benki ya NMB imetenga shilingi bilioni 500 kwa ajili ya kilimo.Tabora imenufaika tayari na shilingi bilioni 30. Nawahimiza wananchi kuitumia benki hiyo na Benki ya Maendeleo ya Kilimo Tanzania (TADB) kwa ajili ya kuboresha kilimo Tanzania," alisema Alisema serikali ilianzisha benki hiyo ya TADB na kuipatia mtaji wa kutosha, kusaidia wakulima kulima kilimo cha kisasa na kuzalisha kwa wingi."Nawahakikishia wawekezaji wote wa ndani na nje, benki zetu zimejipanga kuwasaidia kuwapatia mitaji kwa ajili ya kilimo lakini pia kuanzisha viwanda," alisema. Katika jukwaa hilo, takribani taasisi tisa zikiwemo TIC, Tantrade, TRA, TADB, NMB, CRDB na TBS kupitia kampuni iliyobuni ukaushaji tumbaku kwa kutumia umeme jua ya China BBIC, ziliwasilisha mada zao. TSN ni wachapishaji wa magazeti ya Daily News, Spotileo na Habarileo. Inamiliki pia mitandao mbalimbali ya kijamii, inayosomwa na watu wengi ndani na nje ya nchi.