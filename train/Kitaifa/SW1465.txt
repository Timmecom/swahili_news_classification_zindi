 KAMANDA wa Polisi Mkoa (RPC) wa Dodoma, Gilles Muroto amewataka viongozi wa madhehebu ya dini mkoani hapa, kuwashirikisha na kuwaelimisha waumini wao katika suala la ulinzi na usalama kwenye kipindi cha sikukuu za Krismasi na Mwaka Mpya.Alitoa ushauri huo alipozungumza na viongozi wa madhehebu ya dini katika kikao cha pamoja kuhusu hali ya usalama katika kipindi cha Krismasi na Mwaka Mpya. Alisema kuwa viongozi wa madhehebu ya dini, wanayo nafasi kubwa ya kuwashirikisha na kuwaelimisha waumini juu ya suala la ulinzi na usalama na maeneo yao yakawa salama na amani. Jeshi la polisi kwa kushirikiana na viongozi wa dini pamoja na waumini wakiwa kitu kimoja, kuna asilimia kubwa ya kuwepo kwa salama kwa kipindi hiki cha tunachoendea sikukuu,  alisema.Kamanda huyo alitoa tahadhari kwa waumini katika kipindi hiki cha sikukuu, kujiwekea ulinzi wa kutosha kwenye maeneo yao wanayoishi Kamanda huyo aliwataka viongozi hao wa dini, kuhakikisha nyumba zao za ibada wanafunga kamera, ambazo zitasaidia kudhibiti ulinzi wa maeneo yao.Mwenyekiti wa Umoja wa Madhehebu ya dini ya Kikristo Mkoa wa Dodoma Askofu Damas Mukassa, alilipongeza jeshi hilo la polisi kwa kuwatambua viongozi wa dini kwenye mchango wao wa kushirikiana suala la ulinzi na usalama.Alisema viongozi wa madhehebu ya dini pamoja na waumini wanaowaogoza, watashirikiana na jeshi hilo muda wote katika suala la ulinzi na usalama, bila kuangalia kama kuna sikukuu. Alisema moja ya majukumu ya viongozi wa dini ni kuhakikisha usalama unakuwepo. Alisema kuwa vyombo vya ulinzi na usalama, vipo kwa ajili ya kuhakikisha amani inakuwepo.