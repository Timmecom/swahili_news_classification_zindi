 SERIKALI ya Kenya inatarajia kuanza utekelezaji wa sheria ya Jumuiya ya Afrika Mashariki kuhusu uingizaji wa magari kutoka nje.Sheria ya jumuiya hiyo inazitaka nchi wanachama, kutoingiza magari kutoka nje yenye umri kuanzia miaka mitano na kuendelea. Wakati Kenya ikichukua maamuzi hayo, Tanzania inaendelea kutekeleza sheria yake ya kuzuia magari chakavu yenye umri wa miaka minane na zaidi. Sheria hiyo imeweka adhabu kwa gari lolote litakaloingizwa likiwa na miaka kuanzia minane na kuendelea, kuwa lazima mmiliki alipe kodi ya uchakavu.Kwa mujibu wa Kamishna wa Forodha wa Mamlaka ya Mapato Tanzania (TRA), Ben Usaje alisema magari mapya yenye umri chini ya miaka saba, hayalipiwi kodi ya uchakavu.  Huo ni utaratibu wetu wa sheria ya kodi ndani ya Jamhuri ya Muungano wa Tanzania,  alisema Usaje. Uamuzi wa Kenya ulitangazwa na Waziri wa Biashara na Viwanda wa Kenya, Peter Munya, mjini Mombasa hivi karibuni. Munya alitaja sababu ya kuchukua hatua hiyo kuwa ni kufanya Afrika Mashariki kuwa mahali salama na sio jalala la magari chakavu.Munya alisema sera hiyo ambayo itayahusu magari yote yenye injini yenye uwezo wa zaidi ya 1500 cc, itaanza kutekelezwa Julai Mosi mwaka huu na umri huo utapungua zaidi hadi miaka mitatu kufikia mwaka 2020. Maamuzi hayo ya serikali ya Kenya ni katika kutimiza masharti na maelekezo ya Jumuiya ya Afrika Mashariki, ambayo imeweka umri wa magari yote kutoka nje kuwa ni miaka mitano hadi kufika mwaka 2021.Lengo kuu la sera hiyo katika nchi wanachama wa Jumuiya ya Afrika Mashariki ni kulinda soko la Afrika Mashariki, ili lisiwe jalala la magari chakavu na pia kulinda viwanda vya ndani vya uzalishaji wa magari kwa baadhi ya nchi wanachama. Kwa mujibu wa taarifa ya Jumuiya ya Afrika Mashariki, kutokuwepo kwa sera mahususi ya kuweka vigezo na masharti ya uingizaji wa magari, kulihatarisha soko la jumuiya hiyo kujaa magari makuukuu na kudhoofisha ukuaji wa viwanda vya magari ndani ya Afrika Mashariki.Kwa sasa nchini Kenya sheria ya uingizaji wa magari kutoka nje, inasisitiza umri wa magari hayo kuwa ni miaka isiyo chini ya minane. Ikiwa sheria mpya itaanza kutekelezwa katika muda uliopangwa, waagizaji wa magari hawana budi kuagiza magari yaliyotengenezwa sio zaidi ya mwaka 2013. Kana kwamba hiyo haitoshi, waagizaji wa magari kutoka nje watalazimika kuwa na cheti cha ubora wa gari kulingana na barabara zilizopo katika nchi yanapopelekwa. Katika hatua hiyo, Shirika la Viwango la Kenya (KBS), litakuwa na mawakala wake katika nchi yanakotoka magari hayo kwa ajili ya ukaguzi. Tunataka kufikia katika umri wa miaka sifuri yaani itafikia hatua waagizaji wa magari watalazimika kuagiza magari yaliyotengenezwa mwaka huo huo na kuingia sokoni. Serikali itapata fedha zake na itashawishi ukuaji wa viwanda vya ndani,  alisema Munya. Baadhi ya viwanda vya ndani katika nchi za Jumuiya ya Afrika Mashariki, vimesema sheria hiyo itasaidia katika ukuaji wake.Mfano Kiwanda cha Mobius Motors cha mjini Nairobi, kimesema kimepata oda ya magari 300. Kuna uhakika wa asilimia mia moja kwamba ahadi hiyo itatimizwa kutokana na sera ya umri wa magari. Kiwanda hicho kinazalisha magari yenye uwezo tofauti tofauti. Kwa mfano magari yenye uwezo wa 1800cc, yanauzwa kati ya shilingi za Kenya milioni 1.3 na shilingi milioni 158 ikiwa na kodi ndani yake.Kwa mujibu wa waziri Munya, magari yote yenye uwezo wa chini ya 1500cc hayatahusika katika sheria hiyo ili kuwapa nafuu wananchi wa hali ya chini, ambao hawawezi kununua magari hayo kwa bei kubwa. Kenya bado ni muagizaji mkubwa wa magari kutoka nchi za Mashariki ya mbali, ingawa inazalisha magari ya biashara kama vile mabasi na pick-ups. Kwa mujibu wa Shirika la Takwimu nchini Kenya (KNBS), nchi hiyo ilisajili magari 1031 aina ya Saloon mwezi Julai 2018, ikilinganishwa na magari 641 yaliyosajiliwa mwezi Agosti mwaka huo huo wa 2018.Kwa upande wa Uganda, sheria inayosimamiwa na kutekelezwa na Mamlaka ya Mapato ya Uganda (URA), inakataza uingizwaji wa magari yenye umri wa zaidi ya miaka kumi na tano na zaidi. Inatakiwa hadi kufikia mwaka 2021 magari yatakayoingizwa nchini humo yatakuwa na umri wa chini ya miaka mitano. Awali, Bunge la Uganda lilipendekeza muswada wa sheria, unaotaka kikomo cha umri wa magari kuwa miaka nane. Lakini, katika mjadala wake asilimia kubwa ya wabunge waliukataa muswada huo, wakisema Waganda hawataweza bei ya magari hayo.