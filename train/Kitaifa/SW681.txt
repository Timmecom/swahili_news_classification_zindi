 WAKAZI wa Mkoa wa Kagera hususani Bukoba Mjini pamoja na wilaya za Misenyi, Kyerwa na Karagwe, waliingiwa na taharuki baada ya kushuhudia mwanga mkubwa angani juzi usiku, kwa kile kinachosadikiwa kuwa ni kimondo.Mkuu wa Mkoa huo, Brigedia Jenerali, Marco Gaguti aliieleza Daily News Digital kwa njia ya simu juzi kwamba, kulikuwa na mwanga angani uliosababishwa na kitu kama nyota kubwa iliyokuwa ikishuka uelekeo wa magharibi wa Ziwa Victoria. Gaguti alisema baada ya mwanga huo kutokea, dakika moja au mbili baadaye ulifuatiwa na mngurumo wa wastani wa radi.Alisema licha ya kutokea kwa mngurumo huo kama wa radi, anga lilikuwa angavu na hakukuwa na dalili yoyote ya mvua.  Kwa hiyo kulikuwa na uhusiano wa moja kwa moja kati ya mwanga ule na nyota kubwa pamoja na mngurumo huo,  alisema Mkuu wa Mkoa Gaguti.Kwa mujibu wa Gaguti, tukio hilo lilitokea majira ya saa 3:30 usiku ndiyo maana wakazi wengi wa Bukoba Mjini na maeneo jirani ya wilaya za Misenyi, Kerwa na Karagwe waliweza kushuhudia tukio hilo kwa kuwa ilikuwa bado ni mapema.Gaguti alisema tukio hilo halina uhusiano wowote na silaha ya kivita na kuwataka wananchi wawe na utulivu na kutoa mwito kwa mamlaka husika kufanya utafiti katika siku zijazo ili kubaini ni nini hasa kilichotokea. Kuhusu wapi kitu hicho kama nyota kubwa kiliangukia, RC Gaguti alisema si rahisi kujua kwa sasa ni wapi kilipoangukia. Alisema inaweza kuwa kiliangukia ndani au nje ya Ziwa Victoria, lakini pia kinaweza kuwa kiliangukia ndani au nje ya mipaka ya Tanzania.