 TANZANIA imekuwa nchi ya kwanza barani Afrika kupata ngazi ya tatu ya Shirika la Afya Duniani (WHO) kwa mifumo bora ya udhibiti wa dawa kupitia Mamlaka ya Chakula na Dawa (TFDA).Kwa hali hiyo, TFDA imeingia miongoni kwa asilimia 30 ya taasisi zote za udhibiti wa dawa duniani na imebakiza ngazi moja ya juu inayotolewa na shirika hilo ili kwenda sambamba na taasisi za USFDA ya Marekani, EMA ya Bara la Ulaya, Health ya Canada na TGA ya Australia ambazo tayari zimefikia ngazi hiyo.Akizungumza na waandishi wa habari jana jijini Dar es Salaam, Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alisema hatua iliyofikiwa na TFDA ni ya kujivunia kwa sababu imeliweka taifa kwenye ramani ya dunia, hivyo wanapaswa kuendelea kufanya kazi zaidi ya kulinda afya ya jamii ili kufikia ngazi ya nne.Alisema Mei na Novemba mwaka huu, WHO walifika TFDA na kufanya tathmini ya mwisho inayolenga kupima kama mifumo iliyowekwa, imefikia viwango na baada ya tathmini hiyo imejiridhisha mifumo ya mamlaka hiyo imefikia viwango na itangazwe kuwa moja ya taasisi zilizo na mifumo inayofikia kiwango cha tatu cha umahiri.Alieleza mifumo mbalimbali ya udhibiti iliyowekwa, ambayo pia ilifanyiwa tathmini na WHO ni mifumo ya tathmini na usajili wa dawa, mfumo wa ukaguzi wa viwanda vya dawa ndani na nje ya nchi ili kuhakiki utengenezaji bora wa afya na mfumo wa udhibiti wa dawa zinazoingia na kutoka nje ya nchi kupitia mfumo wa forodha. Pia walifanya tathmini kwenye mfumo wa ufuatiliaji wa ubora wa dawa kwenye soko, mfumo wa kudhibiti majaribio ya dawa, ufuatiliaji wa usalama na ufanisi wa dawa kwenye soko na kusajili maeneo yanayofanya biashara ya dawa. Maeneo mengine ni utendaji bora wa kazi, uchunguzi wa sampuli kwenye maabara na udhibiti wa matangazo ya dawa,  alisema Ummy.Pia aliongeza kuwa kufikiwa kwa hatua hiyo, kunamaanisha nchi itaendelea kupata dawa zilizo bora, salama na fanisi ikiwa zitathibitishwa na TFDA, na dawa duni na bandia, hazitapata nafasi ya kuwepo kwenye soko. Alisisitiza kuwa TFDA haiwezi kuwepo kila mahali, kudhibiti dawa zisizofaa kwa matumizi ya binadamu kwa sababu nchi ni kubwa na kwamba kuna mipaka bubu ikiwa ni pamoja na kuzungukwa na nchi jirani ambazo mifumo yao bado inaendelea kujengwa.Alisema ili kufikia malengo ni lazima wananchi ishirikiane na mamlaka hiyo kwa kutoa taarifa wanapobaini watu wanaoingiza dawa kimagendo, kutoa taarifa ya madhara ya dawa wakati wa kutumia na kurudisha dawa duni wanazohisi kuwa za bandia kwenye ofisi za TFDA au vituo vya afya. Hatua hii iliyofikiwa na TFDA ilete matokeo chanya kwenye jamii ili kutekeleza maagizo ya Rais kwamba inapaswa kufanya kazi kwa kuwezesha biashara kufanyika nchinu ili wafanyabiashara waweze kuingiza dawa haraka bila kuchelewesha kwenye vituo vya forodha,  alisema.