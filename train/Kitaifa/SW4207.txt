 WATU wanaodhaniwa kuwa majambazi wamemuua mkazi wa Kijiji cha Komaswa wilayani Tarime Mkoa wa Mara, Isack Makandara, kwa kumpiga risasi kifuani na kichwani na kisha kutoweka bila kuchukua kitu chochote.Makandara ambaye ni mfanyabiashara wa vifaa vya ujenzi na malori ya kubeba mchanga kijijini hapo, aliuawa usiku wa kuamkia Jumamosi iliyopita nyumbani kwake.Kamanda wa Polisi Kanda Maalumu ya Tarime na Rorya, Henry Mwaibambe amethibitisha kutokea kwa mauaji hayo.Mwaibambe aliwataka wananchi kuwafichua wahalifu wakiwemo majambazi wanaotumia silaha za moto. Alitoa mwito kwa wakazi wa Kata za Komaswa na Manga na Tarafa ya Inano, kufanya vikao katika maeneo yao ili kuwafichua wauaji hao.Diwani wa Kata ya Komaswa, Baltazari Chacha, alisema kuwa kifo cha mfanyabiashara huyo ni pigo kwao, kwa kuwa alikuwa msaada mkubwa kwa kutoa huduma ya vifaa vya ujenzi na kutoa malori yake kusomba mchanga na mawe kwa kusaidiana na wananchi wenzake katika shughuli za maendeleo ya kata hiyo. Chacha aliwataka wananchi kutoa taarifa kwa vyombo vya dola, ikiwa wanajua au kusikia jambo lolote kuhusu wauaji hao.Alisema kwa kuwa wauaji hawakuchukua kitu chochote, inawezekana mauaji hayo yakatokana na uhasama wa kibiashara, kwa kuwa mlinzi wa mfanyabiashara huyo aliyejulikana kwa jina la Waisaka naye aliuawa miaka miwili iliyopita.Mwenyekiti wa Muungano wa Jamii Tanzania (MUJATA) Tarime Rorya, Paulo Kamata na Mshauri wa MUJATA Tanzania, Peter Kayemba walisema kuwa taasisi yao imekuwa ikitoa elimu kwa jamii, koo 13 za kabila la Wakurya wilayani Tarime na kabila za Wajaluo, Wasimbiti, Warieli, Wakine na Wakurya wilayani Rorya kwa kushirikiana na wazee na vyombo vya dola kuhusu uhalifu ukiwemo wizi wa mifugo, vita vya koo, kilimo cha bangi, dawa za kulevya na ujambazi.