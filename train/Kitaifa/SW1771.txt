 WAZIRI wa Maji, Profesa Makame Mbarawa amesema mtandao wa ufisadi kwenye miradi ya maji una mizizi mirefu kuanzia ngazi za wilaya, halmashauri, mkoa hadi wizarani, jambo linalofanya miradi ya maji kutekelezwa kwa gharama kubwa.Aliyasema hayo Dar es Salaam wakati akishuhudia utiaji saini wa miradi sita ya maji kati ya Mamlaka ya Majisafi na Majitaka Dar es Salaam (DAWASA) na wakandarasi mbalimbali itakayogharimu jumla ya Sh bilioni 114.Amesema pia kuwa kuna miradi mingine ya maji itaanza kutekelezwa Septemba, mwaka huu katika miji 28 kwa gharama ya Sh trilioni 1.2.Miradi hiyo sita ya maji ni kwa ajili ya kutatua changamoto ya upatikanaji wa majisafi na salama katika Jiji la Dar es Salaam na miji ya Mkoa wa Pwani.Kukamilika kwa miradi hiyo kutupunguza tatizo la majisafi na salama katika Mkoa wa Dar es Salaam kwa asilimia 95 ifikapo mwaka 2020.Waziri Mbarawa ambaye aliongozana na Naibu Waziri wake Jumaa Aweso, amesema mtandao huo wa kifisadi ni mkubwa kwa kuwa unaanzia kwa wahandisi wa maji wa wilaya, unakuja kwenye ofisi za Wakurugenzi Watendaji wa Halmashauri (DED), mkoa, wizarani na hadi katika ofisi ya waziri mwenyewe.Kwa mujibu wa Waziri Mbarawa, ufisadi huo unafanyika kwa kuweka makadirio ya juu ya miradi ya maji ikilinganishwa na gharama halisi inayotakiwa, hivyo kumfanya kila mtendaji katika ofisi husika kuchukua kamisheni yake na matokeo yake miradi hiyo kutekelezwa kwa gharama kubwa. Wizara ya Maji inakabiliwa na changamoto kubwa mbili, changamoto ya kwanza ni kwa wahandisi wa maji kuweka bei kubwa za miradi ya maji.Aliitaja miradi mingine ya kifisadi kuwa ni ule wa kusambaza maji Sumbawanga Vijijini kwenye vijiji 10.Alisema zabuni ya mradi huo ilipotangazwa, mkandarasi alitakiwa kuutekeleza kwa gharama ya Sh bilioni 3.9 hadi Sh bilioni 6.2 kwa kujenga matangi manane, lakini walipoupitia upya wakabaini kuwa matangi ya maji yaliyohitajika ni matano tu na sasa unatekelezwa kwa gharama ya Sh bilioni 2.5.Miradi mingine ni ule wa Makete ambao ulitakiwa kutekelezwa kwa gharama ya Sh bilioni 5.69 lakini kwa sasa unatekelezwa kwa Sh bilioni 2.5, mradi wa maji wa Tandahimba mkoani Mtwara ulitakiwa kutekelezwa kwa gharama ya Sh bilioni 3 lakini baada ya kupitiwa upya unatekelezwa kwa Sh bilioni 1.6.Baada ya kueleza hayo, Profesa Mbarawa aliwaonya wahindisi wa maji wanaofanya makadirio ya juu tofauti na gharama halisi ya miradi kwa kuwa hatawavumilia.Changamoto nyingine aliitaja ni kuwa Dawasa kushindwa kutekeleza baadhi ya miradi yao wenyewe na badala yake kuikabidhi kwa wakandarasi.Alisema jambo hilo linaongeza gharama kwenye miradi ya maji kwa kuwa mradi ambao Dawasa ingeutekeleza kwa Sh bilioni 3 kwa kuwatumia wataalamu wake yenyewe, inaweza kuutekeleza kwa zaidi ya Sh bilioni 5 inapoamua kumtafuta mkandarasi.Alisema miradi mitano kati ya sita iliyosainiwa jana inatekelezwa kwa fedha za ndani na mradi mmoja unatekelezwa kwa mkopo wa masharti nafuu kutoka Benki ya Dunia.Mwenyekiti wa Bodi wa Dawasa, Mkuu wa Majeshi ya Ulinzi Mstaafu, Jenerali Davis Mwamunyange, alisema miradi hiyo ikikamilika itaweza kuwanufaisha wananchi 1,870,000 wa mikoa ya Dar es Salaam na Pwani, lakini pia itasaidia kuongeza kiwango cha upatikanaji wa maji katika Jiji la Dar es Salaam kutoka asilimia 85 hadi asilimia 95.Kwa upande wake Naibu Waziri wa Maji, Jumaa Aweso alisema kuwa Wizara imeanzisha huduma ya Wakala wa Maji Vijijini kwa lengo la kuhakikisha wananchi wa vijijini nao wanapata maji safi na salama.Alisema wahandisi wa maji ambao katika maeneo yao hakutakuwa na maji watafute kazi zingine.