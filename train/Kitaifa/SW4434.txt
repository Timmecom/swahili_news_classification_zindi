 SERIKALI imelitaka Shirika la Msalaba Mwekundu (TRCS) kutoa elimu ya kujikinga na majanga kwa jamii, hali itakayoiweka tayari na kuchukua hatua pindi majanga yanapotokea.Waziri wa Elimu, Sayansi na Teknolojia, Profesa Joyce Ndalichako amesema hayo katika maadhimisho ya miaka 156 ya kuanzishwa kwa shirika hilo duniani yaliyofanyika kitaifa mkoani Kigoma.Amesema bado watu wengi hawana elimu ya namna ya kujikinga na majanga mbalimbali pindi yanapotokea.Katika hotuba iliyotolewa kwa niaba yake na Naibu Waziri wa Elimu, Sayansi na Teknolojia, William ole Nasha alisema kuwa pamoja na jukumu kubwa na zito la uokoaji na utoaji wa misaada kwenye maafa, pia ni vizuri elimu na maelekezo yakaifikia jamii ili kuona namna gani inakuwa tayari kujikinga.Awali, Rais wa Shirika la Msalaba Mwekundu nchini, Mwadini Jecha alisema shirika hilo limekuwa likitoa mafunzo kwa watanzania ikiwemo ya namna ya kujikinga na majanga na kujiokoa ambapo kwa mwaka jana watu 180 walipatiwa mafunzo, watu 1,108 walipatiwa mafunzo ya huduma ya kwanza.Jecha alisema wameendelea kuelimisha jamii kuhusu kazi za shirika hilo, mafunzo kwa wanajeshi wanaokwenda vitani kuheshimu nembo ya shirika hilo, kuhamasisha jamii na wanachama wa kujitolea kushiriki katika utekelezaji wa miradi ya kijamii.Mkuu wa Mkoa wa Kigoma, Emanuel Maganga alisema shirika hilo limefanya kazi kubwa katika kutoa misaada ya kijamii mkoani Kigoma, ikiwemo kuhudumia wakimbizi zaidi ya 300 waliopo mkoani humo