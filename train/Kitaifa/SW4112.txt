 RAIS John Magufuli amewaonya wakurugenzi na wakuu wa wilaya (ma-DC), wanaotumia vibaya madaraka yao, wakati huo huo ameahidi kuongeza majaji ili kuongeza ufanisi katika kazi za Mahakama.Akizungumza Ikulu jijini Dar es Salaam Jana, Rais Magufuli aliwataka viongozi hao kutotumia madaraka yao vibaya pamoja na sheria na madaraka waliyonayo. Alieleza kuwa ni kweli sheria inawapa madaraka ya kuwaweka ndani watu, lakini haina maana waitumie ili kuwakomoa watu.  DC anaitumia hiyo sheria na RC naye akiamua kuitumia sheria kwa kuweka watu ndani itakuwa ni vurugu tu,   Yapo maeneo mengine DC anatakiwa ni kutoa maelekezo tu na si kumuweka mtu ndani, tena hayo maelekezo yangeleta faida kubwa tu.Lakini pia kuna tabia DC anamuweka mtu ndani saa 24 akitoka hampeleki mahakamani huu ni uonevu,  alisisitiza Dk Magufuli. Dk Magufuli aliwataka viongozi hao wafanye kazi kazi na kuacha migogoro isiyokuwa na manufaa kwa jamii. Alitaja baadhi ya maeneo ambayo baadhi ya viongozi hao wana misuguano kuwa ni Nyasa na Dodoma na kubainisha kuwa viongozi hao, amewaweka kiporo, ingawa tayari anazo taarifa wameshajirekebisha.Akizungumzia mgogoro mwingine wa ma-DC, alisema anazo taarifa kuwa DC alimuweka ndani Mkurugenzi na mhandisi, ndio maana ameamua kufanya mabadiliko ili kuondoa matatizo hayo.  DC (aliyekuwa Mwanga Aaron Mbogho) kwa sababu amesomea wadudu labda anaona watu pia kama wadudu. Nikaona nimtoe nimpeleke huko kwenye wadudu,  alieleza.Mkuu mpya wa wilaya ya Mwanga ni Thomas Apson Mwang onda. Rais Magufuli alisema ameteua wakuu wa Wilaya ya Mwanga na Tarime kutokana na vurugu zilizokuwa zinaendelea katika wilaya hizo, zilizosababishwa na viongozi aliowatoa, ambapo aliwataka viongozi hao aliowateua sasa kwenda kufanya kazi na sio migogoro.  Wakurugenzi niliowateua wengine ni waliokaimu, nimewateua kwa kuwa walikuwa wanafanya vizuri, wakafanye kazi kwa kuzingatia maadili ya kazi, kusimamia mapato wasianzishe mabishano, niliwapa onyo wale wa Nyasa na Dodoma sasa wameanza kujirekebisha, uongozi ni kushirikiana,  alisema Rais Magufuli.Alisema katika wilaya ya Tarime kumegubikwa na rushwa, unyanyasaji kijinsia na ubakaji watoto, ambapo alimtaka Mkuu wa Wilaya kufanyia kazi matatizo hayo kwa kushirikiana na kamati ya ulinzi na usalama na hasa kutokomeza mila na desturi mbovu.Alisema amemteua aliyekuwa Kiongozi wa Wakimbiza Mwenge mwaka jana, Charles Kabeho kutokana na utendaji wake ambapo alimuona katika vyombo vya habari akikataa kuzindua miradi ya Mwenge iliyokuwa na matatizo.  Sasa nakupeleka Tarime na huko ukawakatalie,  alisema. Akizungumzia uteuzi wa majaji, Dk Magufuli alibainisha kuwa anatambua hitaji kubwa la majaji kwa sasa pamoja na vitendea kazi na kwamba ataendelea kuwaongeza siku hadi siku. Siku zinavyokua zinaenda nitazidi kuteua wengine, kwa sasa natambua tuna kesi nyingi na hasa kuanzishwa kwa Mahakama ya ufisadi... nitaangalia na magari yanayohitajika  alisema Rais Magufuli. Rais Magufuli akizungumzia pia uboreshaji wa kazi za Mahakama na upatikanaji haki, aliwashauri majaji na mahakimu wakati mwingine kutazama ushahidi wa kimazingira. Vyombo hivi vya kutoa hali wakati mwingine viangalie na mazingira kuna mengine tukio linatokea kwenye mazingira magumu kama hili la mtu amebaka watoto 11 unategemea kukuta ushahidi gani?  Alihoji Rais Magufuli. Aliwapongeza majaji hao aliowateua, lakini alisema wana majukumu makubwa ya kuangalia haki kwasababu wameaminiwa ambapo alisema kazi yabuteuzi ni ngumu wakipewa nafasi wakaangalie haki. Aidha, alisema kazi ya ujaji ina lawama na vishawishi vingi lakini wakisimamia haki watafanikiwa.Alisema alikuwa na majina 65 aliyopelekewa kwa ajili ya uteuzi, lakini mengine aliona hayafai na mengine aliona ni bora wabaki waliko. Kwa mfano, alisema DDP alikuwa kwenye orodha ya kuteuliwa kuwa Jaji, lakini aliona amuache huko anakoshughulika kupeleka mafisadi mahakamani. Akizungumzia hitaji la majaji, Jaji Mkuu wa Tanzania, Profesa Ibrahim Juma alisema baada ya ongezeko hilo la majaji 15 walioapishwa jana na Rais, jumla ya majaji waliopo sasa ni 81 ambapo kila jaji sasa kwa mwaka anasikiliza mashauri 462. Alisema kabla ya uteuzi huo, kila jaji alikuwa na mashauri 568 kwa mwaka. Kwanza tunashukuru kwa uteuzi huu wa majaji 15 imetusogeza kutoka majaji 66 tuliokuwa nao hadi 81 tulionao sasa, ujio huu utashusha mzigo wa majalada kwa majaji kutoka majalada 568 kwa kila jaji na baada ya majaji hawa wapya sasa ni majalada 462, hata hivyo mzigo bado ni mzigo,  alisema Jaji Mkuu. Alisema kati ya mambo ambayo jaji mtendaji kazi mzuri anayopimwa nayo ni pamoja na kwa kumaliza mashauri 220 kwa mwaka.Aliwaasa kuzingatia viapo vyao, kutenda haki bila kujali hali ya mtu, kutoka fidia, kuendeleza suluhu nje ya Mahakama, kukamilisha mashauri kwa ufundi, kutochelewesha hali na kuzingatia afya zao. Jaji Mkuu alimuomba Rais Magufuli kuongeza majaji wafikie 100 hadi 150, kwani kwa sasa wananchi wana uelewa wa kwenda mahakamani na mikoa mingi haina Mahakama Kuu. Alisema lengo ni kuwa kufikia mwaka 2020 kuna mikoa iwe imepata Mahakama Kuu. Kuna mikoa ambayo ujenzi wa majengo ya mahakama za chini unaendelea.Mikoa ya Kigoma na Mara zinafunguliwa Mahakama Kuu, hivyo utaongeza hitaji la majaji. Alisema pia kuwa kuna Mahakama nyingine 12 ziko tayari zinasubiri kufunguliwa na zinahitaji mahakimu. Pia kuna miradi zaidi ya 36 itafunguliwa kabla ya Juni 30, ambazo zitaongeza pia uhitaji wa majaji. Waziri wa Katiba na Sheria, Profesa Palamagamba Kabudi, alishauri kuanzishwe Mahakama zinazotembea ili kuhakikisha haki inakuwepo, kwani maeneo mengi hayana Mahakama. Kuna wilaya kubwa lakini hazina mahakama, tusiseme tusubiri kujenga hatutafika, kama tunataka sheria ifanye kazi tufanye hii  mobile Court  (Mahakama zinazotembea),  alisema Profesa Kabudi. Alisema pia kubwa sekta ya sheria wameanzisha utaratibu wa kukutana kila baada ya miezi miwili, kuongeza ufanisi na kuhakikisha mashauri yanaendeshwa kwa uharaka. Aliwataka majaji hao kutenda haki, kutopokea rushwa, kutoangamiza wasio na hatia na kufanya kazi kwa uaminifu mkubwa.