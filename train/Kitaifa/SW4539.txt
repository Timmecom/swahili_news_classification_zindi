 WATANZANIA wametakiwa kujipanga katika kutumia fursa za kibiashara zitakazotokana na Mkutano wa 39 wa Jumuiya ya Maendeleo kusini mwa Afrika (SADC) utakaofanyika kuanzia Agosti 9 mpaka 18, mwaka huu.Mwito huo umetolewa na Waziri wa Mambo ya Nje, Ushirikiano Afrika Mashariki, Profesa Palamagamba Kabudi, Dar es Salaam jana. Alikuwa akizungumza kwenye mkutano wa wahariri, wakuu wa vyombo vya habari na waandishi wa habari kuhusu mkutano huo. Waziri Kabudi alisema, mkutano huo ni fursa ya kipekee kwa wafanyabiashara wa aina zote nchini kwa kuwa utakuwa na ujumbe wa watu zaidi ya 1,000 kutoka nchi 16 za Afrika.Alisema ujio wa watu hao ni fursa kubwa kwenye nyanja za usafirishaji, utalii na huduma nyingine muhimu zitakazotumiwa na wageni hao. Alisema, mkutano huo ulifanyika mara ya mwisho nchini miaka 16 iliyopita katika utawala wa awamu ya tatu wa Rais Benjamin Mkapa. Alisema mkutano huo utafanyika tena mwaka 2035, kwa kuwa huwa unafanyika kila baada ya miaka 16 na akawataka Watanzania kutambua na kuitumia fursa hiyo adimu kutokea nchini.Alisema wao waasisi wa SADC walioonesha nia ya kuja nchini kupitia mkutano huo kutoa heshima kwa Tanzania kwa kutembelea kaburi la Baba wa Taifa, Hayati Mwalimu Julius Nyerere, mmoja wa waasisi wa jumuiya hiyo. Alisema hiyo ni fursa adhimu ya utalii kwa nchi kwa kuwa watataka pia kuoneshwa nyumba kadhaa zilizokuwa zikitumiwa katika harakati za ukombozi wa bara la Afrika hapa nchini.Waziri Kabudi alizitaja nyumba hizo kuwa ni pamoja na zilizokuwa zikitumiwa na aliyewahi kuwa Rais wa Afrika Kusini, Jacob Zuma iliyopo Kinondoni na Thabo Mbeki iliyopo Temeke na nyingine zilizo sehemu mbalimbali. Alisema serikali imejipanga kuhakikisha kila kitu ambacho ni fursa za biashara zinazotokana na mkutano zinatumiwa vilivyo kwani tukilala, tutaishia kujisifia kuandaa vema mkutano huo.Alisema kuna mambo mengi yenye faida kiuchumi, ikiwemo wawekezaji kujitangaza kupitia mkutano huu kwa kuwa kuna mianya mingi ya kunufaika zaidi na zaidi. Alisema katika kuhakikisha kuwa wawekezaji wananufaika na mkutano huo kutakuwa na onesho la wiki ya viwanda la siku tano, Julai 22 hadi 26 katika Ukumbi wa Mlimani City.Alisema lengo ni kuwaandalia njia wawekezaji hao kunufaika na mkutano huo wa SADC. Alisema mkutano ambao utashirikisha wakuu wa nchi wanachama utafanyika kwa siku mbili, Agosti 17 na 18 ambapo utatanguliwa na mkutano wa Makatibu Wakuu na Mawaziri wa nchi wanachama utakaoanzia Agosti 9 hadi 16. Alisema katika mkutano huo, Rais John Magufuli atachukua nafasi ya uenyekiti kutoka kwa Rais wa Namibia, Dk Hage Geingob.