 KARAGWE District Co-operative Union (KDCU) Ltd ni chama cha msingi kinachohudumia wakulima wa kahawa katika wilaya za Karagwe na Kyerwa tangu mwaka 1990. Kina wanachama 4,000 kikihudumia wakulima kwa namna mbalimbali, ikiwamo kuwasaidia kuuza mazao yao.Mwenyekiti KDCU, Anselin Kabateraine anasema huduma ziliendelea kutolewa vizuri, lakini baadaye, ushindani wa watu, wafanyabiashara na kampuni mbalimbali uliongezeka na kukifanya chama hicho kukosa kahawa, hata kushuka hadi tani 4,000 kutoka tani 35,000.Anasema hali hiyo ilitokana na wanunuzi kuingia shambani Januari huku msimu wa kahawa ukiwa Juni, hivyo kusababisha chama kudorora. Anasema katika msimu wa 2018/2019 serikali ilibaini vitendo viovu vinavyofanyika katika msimu wa kahawa na kuchukua hatua kuhakikisha wakulima wanarudi katika ushirika na kukusanya nguvu zao ili kuhakikisha kahawa inauzwa pamoja na mkulima anapata tija bila kunyonywa. Hakuna aliyeamini kwamba hili linawezekana; kiujumla serikali ilianza kusafisha ushirika kwa kuondoa wabadhirifu na kuweka viongozi wapya na hiyo ilikuwa hatua ya kuwafanya wananchi kuwa na imani na serikali,  anasema Kabateraine.Anaongeza:  Hivyo wananchi waliondokana na wasiwasi ikabidi wasubiri kuleta kahawa zao kwenye ushirika tofauti na miaka mingine iliyopita.  Katika msimu wa 2018/2019 KDCU kilipanga kukusanya tani 40,000 za kahawa na kikafanikiwa kukusanya tani 39,500 sawa na asilimia 99 kutoka tani 4,000 zilizokuwa zikikusanywa kwa mwaka kwa miaka mingi.Anabainisha kuwa, mafanikio hayo katika makusanyo ya kahawa yanatokana na viongozi kushiriki kikamilifu. Anasema kwa sasa chama kimepanga kuwafikishia wakulima huduma muhimu za ugani ili kukifufua. Kabateraine anabainisha kuwa, programu ya kufufua kahawa na kuwekeza nguvu kwa vijana wasio na ajira za moja kwa moja imepangwa ili kuhakikisha hata vijana wanaomaliza darasa la saba wanapolima, wazalishe kwa tija na kujiinua kiuchumi. Awali, vijana ndio walitumika kuiba kahawa, kuwarubuni wazee, kuwanyang anya kahawa na kuziweka familia zao katika matatizo baada ya kuuza kahawa kimya kimya,  anasema. Anaongeza:  Kwa kuwa sasa serikali imesema kahawa yote ikusanywe katika ushirika, tumejipanga kuwanufaisha wakulima wetu. Tunataka turudishe hekima ya zamani kuhusu ushirika maana sasa hakuna mkulima atakayedhulumiwa; kila mtu atapata malipo yake mpaka mwisho. Anamshukuru Waziri Mkuu, Kassim Majaliwa aliyefanya ziara hivi karibuni mkoani Kagera na kusisitiza mazao yote kutouzwa nje ya ushirika. Waziri Mkuu anawaambia wakulima wa kahawa kuwa msimu ujao mnada wa kununua kahawa utafanyika mkoani Kagera katika chama kikuu cha ushirika ili kupunguza gharama za usafirishaji na gharama hizo zitarudi kwa wakulima wenyewe.Kaimu Meneja wa KDCU, Oscar Dominick anasema chama hicho kinavyo vyama vya msingi 96 na wakulima wa kahawa 64,300 katika wilaya za Karagwe na Kyerwa. Anasema changamoto inayowakabili wakulima ni ukosefu wa fedha za kuhudumia mashamba yao, hali inayowalazimu kuuza kahawa changa kupitia mtindo wa  butura  ambapo kahawa huuzwa tangu ikiwa katika hatua mbalimbali shambani kwa watu na nyakati tofauti.Anabainisha kuwa, ushirika huo umeandaa Sh bilioni 1.6 ili kuanza kuwakopesha wakulima kuendesha mashamba yao.  Huenda wakulima walikata tamaa na kuamua kuuza kahawa changa, kufanya magendo, kutoamini ushirika kutokana na ugumu wa mashamba sasa tunataka kuhakikisha kila mkulima anayehitaji, anakopeshwa fedha ili kuendeshea shamba lake.  Akileta kahawa katika msimu, tutakuwa tunakata kidogo kidogo na hii itawasaidia sana wakulima wetu; na ubora wa kahawa utaongezeka na hakuna ambaye atasawishika kuuza kahawa kabla ya msimu,  anasema Dominick. Anasema kujiunga na kuleta mazao katika ushirika kuna faida nyingi ikiwemo kuwafanya wakulima kuwa sehemu ya maamuzi yanayofanyika katika ushirika, kuchagua au kuchaguliwa katika ushirika, kuisaidia serikali kupata takwimu ya wakulima, kuwa na uwezo wa kuhoji mapato na matumizi pamoja na mkulima kunufaika yaani, mtu anayelima ndiye anayeleta mazao kwenye ushirika. Kahawa ilikuwa inaenda kuanguka, lakini serikali imeleta nguvu na hamasa ya kuinua zao hili,  anasema. Kwa mujibu wa Dominick, mikakati hiyo itamnufaisha mkulima kwa kuwa wameshaimarisha vitalu vya miche mipya ya kahawa, hivyo hata waliokata mikahawa wanaenda kulima, na mikopo yetu itaanzia ngazi ya chini kwani wakulima watakopa fedha kuanzia katika ngazi za vyama vya msingi.Anasema Desemba mwaka huu wakulima watalipwa malipo ya nyongeza huku akiwataka kuendelea kuamini ushirika na kuiombea serikali iliyoko madarakani inayolinda maslahi ya wanyonge. Anaishukuru Benki ya Maendeleo ya Kilimo (TADB) iliyotoa mkopo wa Sh bilioni 14.7 kuwawezesha kulipa madeni na kutoa malipo ya awali kwa wakulima. Anasisitiza kuwa, kahawa iliyopatikana itasaidia kulipa mkopo, kuwalipa vizuri wakulima na kutoa malipo ya nyongeza kwa wakulima. Ninaomba serikali vyama vya ushirika viwe na wawakilishi katika bodi ya kahawa, kwani sisi kama chama kikuu cha ushirika hatuna mwakilishi hata mmoja katika Bodi ya Kahawa, hii itasaidia kuwasilisha kero zetu haraka zaidi sambamba na changamoto zinazokabili kilimo cha kahawa,  anasema. Mkulima wa Kijiji cha Kishao wilayani Karagwe, Ndyamukama Libent (63), anasema kahawa ndilo zao lenye uchumi mkubwa na familia nyingi zimesoma, kusomesha na kuwa na mendeleo kutokana na zao hilo.Libent anasema:  Nadhani wakulima tushindwe wenyewe; wakulima wa zamani tunajua ushirika ndio kitu pekee kilichosaidia hata watoto kusoma na watu kumiliki mali nyingi, hivyo kama ushirika utajirekebisha, watu wakapata mikopo, wakalima kahawa yenye ubora kila mmoja atanufaika na taifa litapata fedha nyingi kikubwa wanaofanya kazi katika ushirika wajenge uaminifu, hata hivyo sina wasiwasi na hilo kwa sababu serikali sasa inaaminika. Naye Dominick Rweyemamu (62), mkulima wa wilayani Kyerwa anasema kuwa uwepo wa chombo kimoja cha kukusanya mazao ya wakulima kwa ajili ya ya kutafuta soko, utakuwa chachu ya maendeleo kwa kuwa mnufaikaji atakuwa ni yule anayejua uchungu wa shamba. Anasema kwa msingi huo, hata serikali itajua inapoweza kudai kodi zake.  Hata utitiri wa watu kukusanya kahawa ukaondoka na badala yake, wakulima watatumia ushirika kukusanya mazao na ushirika sasa ukazane kuwatafutia masoko,  anasema.Anasema yeye kwa mara ya kwanza akiwa na miaka 21 alizalisha gunia 210 hata hivyo hajawahi kurudi nyuma kwani amekuwa akiamini kuwa kahawa ni zao linaloingiza fedha nyingi. Anasisitiza kuwa, ni vizuri viongozi na wataalamu wakiwamo maofisa kilimo kuunga mkono jitihada za serikali kuhamasisha vijana kulima kilimo cha kibiashara ili kukuza uchumi wao. Ardhi yetu bado ina rutuba ya kutosha kijana kulima ekari mbili tatu akapata gunia 600, ni kitu kidogo  Fikiria kama gunia moja kupata Sh 120,000, unashindwa nini kushika jembe na kulima ukapata fedha na serikali ikapata ushuru?  anahoji. Dominick anaongeza:  Hakuna mkato katika maisha; watu wafanye kazi na kuendana na kasi ya serikali ili maendeleo yawepo maradufu. Mkuu wa Wilaya ya Karagwe, Godfrey Mheruka anasema kutokana na kahawa kuwa zao la kimkakati, kila mtu katika familia anapaswa kulima shamba lake na kupanda miche itakayomtosheleza kupata kipato chake kila msimu. Anasema Wilaya ya Karagwe iko tayari kusimamia zao hilo kwa kuwasimamia wakulima na kusimamia ushirika ili kila mkulima anufaike kwa zao analolima.Anasema tayari halmashauri imeanza kutenga maeneo kwa ajili ya vijana ambao hawana mashamba kwa ajili ya kilimo hicho.  Miaka ya nyuma, kahawa ilikuwa zao kuu la uchumi wilayani Karagwe; sasa tumeishaona tulikosea wapi na tunaanza moja ili irudi kuwa zao muhimu na tuliinue ili kujenga uchumi wetu  Tumeanza kutenga maeneo kwa ajili ya watu wasio na maeneo ya kulima kahawa,  anasema Mheluka.Mkuu wa Wilaya ya Kyerwa, Rashidi Mwaimu anasema kwa mara ya kwanza serikali imepata takwimu sahihi ya wakulima wa kahawa tofauti na miaka ya nyuma ilipokuwa vigumu kujua nani analima kahawa kwani mkulima aliyelima kahawa, hakunufaika na aliyenufaika ni yule ambaye hakufanya chochote. Anasema wanajipanga kuhakikisha hakuna kahawa inayovuka bila kufuata sheria.