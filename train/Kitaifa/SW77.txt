 KIWANGO cha ufaulu kwa wahitimu wa darasa la saba mkoani Morogoro kimeongezeka mwaka huu, ambapo wahitimu 37,111 wamefaulu sawa na asilimia 77.38. Mwaka jana asilimia 70.78 ya wahitimu, ndio waliofaulu, hivyo mwaka huu kuna ongezeko la ufaulu la asilimia 6.6.Hayo yalisemwa jana na Katibu Tawala Msaidizi upande wa Uchumi, Ernest Mkongo kwenye kikao cha uchaguzi wa wanafunzi watakaojiunga kidato cha kwanza Januari mwakani, kilichofanyika mjini hapa. Mkongo alisema kuwa hali ya ufaulu kwa kipindi cha mwaka 2018 imepanda, ukilinganisha na mwaka jana, ambapo ilikuwa ni asilimia 70.78 pekee.Alisema kuwa wanafunzi waliofanya mitihani ya darasa la saba Mkoa wa Morogoro ni 47,961, ambapo waliofanulu ni 37,111, ambao ni sawa na asilimia 77 ambapo lengo la mkoa ni kufikia asilimia 82.   Kwa kuwa hatujafikia lengo la asilimia 82 tulilojiwekea upo umuhimu wa kuweka nguvu kazi ya pamoja na mikakati ili kuweza kufikia malengo hayo,   alisema Mkongo.Alisema kuwa kati ya watahiniwa 48,301 waliosajiliwa kufanya mitihani, watahiniwa 340 sawa na asilimia 0.7 hawakufanya mitihani huo kutokana na sababu mbalimbali ikiwemo utoro, ugonjwa na vifo.Aliziagiza halmashauri zote tisa mkoani Morogoro, kutathimini matokeo hayo na kisha kuibua changamoto na kuzitafutia mikakati ya ufumbuzi na shule ambazo hazikufaulisha hata mwanafunzi mmoja na zenye watahiniwa wachache, zifanyiwe ukaguzi ili kubaini sababu za msingi zilizosababisha hali hiyo.Alipongeza Halmashauri ya Ulanga, Manispaa ya Morogoro na Malinyi kwa kufanya vizuri na kuzitaka Halmashauri za Wilaya ya Kilosa, Gairo na Morogoro kuongeza juhudi.Alitoa agizo kwa shule ambazo hazikufaulisha mwanafunzi hata mmoja, kuhakikisha ifikapo mwaka 2019 shule hizo zinafaulisha walau wanafunzi asilimia 50 ya watahiniwa wake. Katibu tawala huyo alimpongeza mwanafunzi, Innocent Seleli wa Shule ya Msingi Carmel iliyopo Manispaa ya Morogoro, kwa kuwa mwanafunzi bora wa mkoa na pia kuwa mwanafunzi kumi bora kitaifa.Ofisa Elimu Mkoa wa Morogoro, Joyce Baravuga alisema anapongeza shule na wanafunzi waliofanya vizuri katika mitihani yao na hivyo kupelekea mkoa kuwa miongoni wa waliochangia ufaulu wa kitaifa kupanda.Alisema kuwa mbali na ufaulu kupanda kwa mwaka huu, alizihimiza halmashauri zote kufanya tathimini ya mitihani kila mwaka na kubuni mbinu sahihi zinazolenga kuboresha taaluma kulingana na mazingira yao, hasa kurekebisha utendaji wa kazi, unaolenga kuinua taalumu kuanzia ngazi ya wilaya hadi shule.