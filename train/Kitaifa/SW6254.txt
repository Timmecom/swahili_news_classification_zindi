 MZOGA wa bundi uliokutwa ndani ya ofi si za Baraza Kuu la Waislamu Tanzania (Bakwata) mkoani Katavi, umesababisha taharuki na hofu kubwa miongoni mwa viongozi wa baraza hilo.Bundi huyo akiwa tayari amekufa alikuwa na katarasi ikiwa imefungwa mguuni, ikiwa imeandikwa maneno ya Kiarabu huku majina ya viongozi wote wa Bakwata mkoani hapa, yalikuwa yameorodheshwa kwenye karatasi hiyo. Ofisi za Bakwata Mkoa wa Katavi ziko katika Msikiti Mkuu wa Ijumaa Mtaa wa Majengo Manispaa ya Mpanda . Baadhi ya waumini na viongozi wa Bakwata waliohojiwa na gazeti hili, walikiri kuwa mkasa huo unaweza kuhusishwa na imani za kishirikina ukiwa na nia mbaya kwa viongozi baraza hilo mkoani humo.Shehe wa Bakwata Mkoa wa Katavi , Mashaka Kakulukulu na waumini wanaoswali katika msikiti huo, walithibitisha kutokea kwa mkasa huo ambao umezua gumzo kubwa katika mji wa Mpanda . Akisimulia mkasa huo , Katibu wa Jumuiya ya Vijana wa Bakwata Mkoa wa Katavi, Omary Muna alithibitisha kuwa mzoga wa ndege huyo ulikutwa ndani ya ofisi za Bakwata mkoani humo.Alisisitiza kuwa Mwenyekiti wa Bakwata mkoani humo, Shehe Shaban Bakari alikuwa wa kwanza kuona mzoga huo .  Baada ya Mwenyekiti Shehe Bakari kuubaini mzoga huo alilazimika kuwataarifu viongozi wenzake akiwemo Shehe wa Bakwata Mkoa wa Katavi , Kakulukulu ambao walifika ofisi hapo na kuushuhudia mzoga huo wa bundi, mguu wake ukiwa umefungwa na katarasi yenye maneno ya Kiarabu tafsiri yake kwa Lugha ya Kiswahili ni  Chukua Nafsi yako   Pia katika karatasi hiyo yaliorodheshwa majina ya viongozi wote wa Bakwata mkoani hapa   alieleza Shehe Muna .Alieleza kuwa baada ya hapo, viongozi hao wa Bakwata waliofika ofisini hapo wakiongozwa na Shehe wa Bakwata Mkoa wa Katavi , Kakulukulu waliamua kufanya dua huku wakiomba yeyote aliyehusika katika tukio hilo baya, ashindwe na nia yake ovu imrejee mwenyewe .  Baada ya dua hilo tuliamua kuuzika mzoga huo  alibainisha Shehe Muna .