 MFANYABIASHARA maarufu mkoani hapa, Hans Paul amepandishwa kizimbani katika Mahakama ya Hakimu Mkazi mkoani hapa kwa kosa la kuajiri raia watatu wa kigeni bila ya kuwa na vibali vya kufanya kazi nchini.Mfanyabiashara huyo anamiliki kampuni tatu jijini hapa ambazo ni Dharam Singh Hans Paul & Sons LTD, Hans Paul Ltd na Hans Paul Automech. Washtakiwa waliofikishwa mahakamani hapo ni Kumar Vemula (27) raia wa nchini India, Vinoth Krishanth (29) raia wa Sri Lankan na Raiph Leopold Hruscka (54) ambaye uraia wake haukutajwa.Wakisomewa mashtaka hayo na Wakili wa Serikali, Khalili Nuda mbele ya Hakimu Mkazi Mfawidhi, Niku Mwakatobe, ilidaiwa kuwa mtuhumiwa wa kwanza, Hans Paul Novemba 12, mwaka huu alikamatwa akiwa ameajiri raia hao wa kigeni bila ya kuwa na vibali vya kufanya kazi nchini, huku akijua kuwa ni kinyume cha sheria.Watuhumiwa wengine Krishanth, Hruscka na Vemula kwa pamoja wanashtakiwa kwa kosa la kufanya kazi nchini bila ya kuwa na vibali. Vemula na Hruscka walikuwa wanafanya kazi kwenye kampuni ya Hans Paul Automech kama wahandisi washauri wa kiwanda hicho ambapo Krishanth anafanya kama mhandisi wa magari.Baada ya kusomewa mashtaka hayo, watuhumiwa wote kwa pamoja walikiri makosa yao ambapo Wakili wa Serikali aliiomba mahakama muda wa kuandaa maelezo ya awali ili waweze kusomewa kwa ajili ya hukumu.Kutokana na maombi ya Wakili wa Serikali Niku aliieleza mahakama hiyo kuwa dhamana za watuhumiwa zipo wazi na kuwataka kuwa na wadhamini wawili wenye vitambulisho pamoja na fedha kiasi cha Sh milioni tano kila mmoja. Baada ya kuwaeleza watuhumiwa masharti hayo, wakili wa utetezi aliyefahamika kwa jina moja la Ngereka aliiomba mahakama hiyo kuwa wateja wake hawana wadhamini na kuomba muda kwa ajili ya kuwatafutia wadhamini hao.Maombi hayo yalikubaliwa na Hakimu Niku ambaye alisema kuwa watuhumiwa wataendelea kukaa rumande mpaka watakapokidhi masharti ya dhamana. Watuhumiwa hao walirudishwa rumande lakini baada ya saa chache walikidhi vigezo vya dhamana na kesi hiyo kuahirishwa hadi Desemba 6, mwaka huu. Awali watuhumiwa hao walitiwa mbaroni Novemba 12, mwaka mwaka huu na Kamishna wa Kazi nchini Gabriel Malata alipofanya ziara katika kiwanda hicho.