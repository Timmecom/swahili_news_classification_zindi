 SERIKALI ya Tanzania na Serikali ya Poland wamekubaliana kushirikiana katika uboreshaji wa sekta ya afya nchini, ikiwemo ujenzi wa hospitali, ununuzi wa vifaa tiba, mashine, mitambo na vifaa vya kutolewa huduma za tiba katika mikoa mbalimbali yenye changamoto za kiafya.Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo amesema jijini Dodoma kuwa, makubaliano hayo ya ushirikiano yanatokana na uhusiano wa kihistoria baina ya nchi hizo mbili.Alisema nchi hizo mbili zimekuwa na uhusiano wa kushirikiana katika kukuza na kuboresha miradi ya maendeleo inayowasaidia wananchi kujikwamua kiuchumi na kuboreshewa huduma mbalimbali za kijamii zikiwemo za afya na kilimo.Alisema chini ya makubaliano hayo, wakati wowote ujumbe mzito wa wawekezaji kutoka Poland utawasili nchini kwa lengo la kutazama fursa za uwekezaji katika sekta ya afya hasa katika maeneo ya ujenzi wa hospitali na usambazaji wa vifaa tiba ili kusaidia kuboresha huduma za afya nchini.Alisema wageni hao wanakuja katika wakati muafaka ambapo Serikali ya Awamu ya Tano chini ya Rais John Magufuli inachukua hatua mbalimbali za kuboresha sekta ya afya kwa lengo la kuwafanya wananchi kupata huduma bora na nafuu za afya nchini.Alisema ugeni huo utakaokuwa chini ya uenyeji wa ofisi yake utatembelea maeneo mbalimbali yenye matatizo mbalimbali ya kiafya na kujadiliana na wadau mbalimbali namna bora ya kutatua matatizo hayo hasa kutokana na uzoefu ambao Poland imepitia katika kuboresha na kufanya mapinduzi makubwa ya sekta ya afya.Alisema pamoja na fursa hizo, kipaumbele cha nchi hivi sasa ni kuwatumia wawekezaji hao kutoka Poland katika kujenga viwanda vya madawa ambavyo vimekuwa vinapewa msukumo mkubwa na Rais Magufuli.Alisema kupitia ugeni huo, mwekezaji mkubwa anayemiliki kiwanda kikubwa cha kutengeneza vifaa tiba nchini Poland, Tadeusz Olszewski, atawasili nchini kwa mara ya kwanza kuangalia namna ya kushirikiana na serikali katika kuanzisha kiwanda kama hicho na ujenzi wa hospitali nchini.Wakati huo huo, Waziri Jafo amesema serikali itaangalina namna bora ya kushirikiana na Poland katika ujenzi wa miradi ya barabara iliyo chini ya Wakala wa Barabara Mijini na Vijijini (Tarura).Mkurugenzi wa Taasisi ya Light for Africa Foundation ya Poland, Alcja Bajowska alipongeza juhudi za serikali ya Rais Magufuli kwa kukaribisha wawekezaji na kuendelea kuondoa vikwazo vinavyozuia uwekezaji lakini pia kwa kutambua mchango wa nchi hiyo kwa maendeleo ya Tanzania.