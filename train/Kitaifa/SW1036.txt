 MAHAKAMA Kuu Kitengo cha Makosa ya Rushwa na Uhujumu Uchumi maarufu kama Mahakama ya Mafi sadi imemhukumu raia wa Nigeria, Christian Ugbechi (28) kutumikia kifungo cha miaka 30 jela baada ya kupatikana na hatia ya kusafi risha pipi 56 za dawa za kulevya aina ya heroin hydrochloride.Akisoma hukumu hiyo jana, Jaji Sirrilius Matupa alisema upande wa mashitaka katika kesi hiyo umethibitisha pasipo kuacha shaka kupitia mashahidi wake 11 na vielelezo 22 waliofika mahakamani hapo kuthibitisha mashitaka hayo.Aidha, mahakama imeamuru dawa za kulevya alizokutwa nazo mshitakiwa ziteketezwe kwa mujibu wa sheria. Jaji Matupa alisema mahakama imemhukumu mshitakiwa kutumikia miaka 30 gerezani na siyo kifungo cha maisha kwa sababu imeona inayo mamlaka ya kumpa mshitakiwa adhabu kwa jinsi yenyewe inavyoona kutokana na mkanganyiko uliopo kwenye kifungu cha sheria cha 15(1) (a) na 15(1).Alisema sheria hizo mbili zilikuwa na madhumuni tofauti kutokana na matumizi ya maneno ambayo yako kwenye kifungu cha 25(1)(a) na kifungu cha 15(1). Kabla ya kutolewa kwa adhabu, Wakili wa Serikali, Constantine Kakula alidai kuwa hawana kumbukumbu ya makosa ya nyuma ya mshitakiwa hivyo wanaomba mahakama itoe adhabu kali iwe fundisho kwa watu wanaojihusisha na biashara ya dawa za kulevya. Hata hivyo, upande wa utetezi ukiwakilishwa na Jeremiah Ntobesya aliomba mahakama kumpunguzia adhabu mteja wake kwa sababu ana mke na watoto wawili wanaomtegemea.Pia alidai mshitakiwa huyo anasumbuliwa na matatizo ya moyo na kwamba alipokuwa gerezani kwa mwaka mmoja na nusu alikuwa na tabia njema. Katika ushahidi, askari wa upelelezi kutoka Kituo cha Uwanja wa Ndege namba G 1782 D/C Peter alidai kuwa aliandika maelezo ya mshitakiwa huyo na katika mahojiano alimueleza kuwa amemeza pipi za dawa za kulevya.Alidai baada ya kueleza hayo alimweka mahabusu ili azitoe na kwamba hadi Januari 30, 2018 saa 10:30 jioni alitoa pipi 23 alizomeza. Pia alidai walichukua kielelezo hicho na pipi nyingine zilizokutwa kwenye begi na kuzipeleka kwa Mkemia Mkuu wa serikali ambapo kwa pamoja zilikutwa na uzito wa gramu 947.17.  Matokeo ya uchunguzi yalionesha kuwa pipi zote zilikuwa ni dawa za kulevya ambazo ni heroin hydrochloride zilizochanganywa na paracetamol metronidazole na papavirine,  alidai Peter.Mkuu wa Kituo cha Uwanja wa Ndege, Inspekta Dickson Haule alidai siku ya tukio saa 08:00 mchana akiwa ofisini alijulishwa na askari huyo wa upelelezi kuwa kuna mtuhumiwa amekamatwa na dawa za kulevya. Haule alidai baada ya taarifa hiyo alienda Ofisi ya Polisi Interpol walipokuwa na alishuhudia mtuhumiwa akipekuliwa ndipo aliona begi dogo la mgongoni kuna pipi 56 zikiwa zimeviringishwa ndani ya soksi mbili nyeusi. Inadaiwa Januari 28, mwaka jana maeneo ya Uwanja wa Ndege wa Julius Nyerere (JNIA) wilayani Ilala mkoani Dar es Salaam, alisafirisha dawa hizo zenye uzito wa gramu 947.57.