 MAOFISA wa Shirika la Viwango Tanzania (TBS) wamefanikiwa kumkamata muagizaji wa jumla wa nguo za ndani za mitumba zilizopigwa marufuku kutumika nchini kwa mujibu wa Sheria ya Viwango namba 2 ya mwaka 2009. Kukamatwa kwake ni mafanikio makubwa kwa maofisa wa TBS kwani kupitia msako huo, wengi waliokamatwa ni wachuuzi wadogo kutoka kwenyemaeneo mbalimbali nchini.Akizungumza na waandishi wa habari kwenye ghala la mfanyabiashara huyo Kiwalani, Ilala, jijini Dar es Salaam, Mkaguzi wa TBS, Juma Nandule, alisema kukamatwa kwake kulitokana na taarifa kutoka wasamaria wema.Alisema Watanzania wengi wameshajua nguo hizo hazitakiwi kwenye soko letu, ndiyo maana baada ya kupata taarifa za kuwepo kwa nguo hizo za ndani za mitumba walitoa taarifa TBS.Alisema, kwenye ukaguzi wa awali ulioanza Jumanne wiki iliyopita walifanikiwa kukamata mabelo matano kila moja likiwa na uzito wa kilo 100 na bado ukaguzi ulikuwa unaendelea. Alisema ukaguzi wa ghala la mfanyabiashara huyu bado unaendelea ili kuhakikisha nguo ambao hazitakiwi zinazuiwa na kuharibiwa. Alisema nguo hizo zinaondolewa kwenye soko kutokana na mamlaka ya shirika hilo chini ya sheria ya viwango namba 2 ya mwaka 2009.Alifafanua kuwa waagizaji wote wa mitumba walishaambiwa nguo za ndani za mitumba haziruhusiwi kwenye soko la Tanzania sasa.  Lakini bado wafanyabiashara wanakaidi na kuziingiza nchini kupitia njia za panya,  alisema na kusisitiza operesheni ya kuondoa nguo hizo za mitumba kwenye soko ni endelevu na awali walianza na wachuuzi wadogo kupitia misako inayoendelea kwa kushtukiza kwenye masoko.Alisema nguo hizo zina madhara kwa watumiaji hivyo alitoa mwito kwa Watanzania kuzikataa. Alisema nguo hizo zinachangia Watanzania kuendelea kuzitumia kutokana na bei kuwa ya chini.Akieleza sababu za kupigwa marufuku kwa nguo hizo za ndani za mitumba, Nandule alisema zimekuwa zikichangia magonjwa. Alipoulizwa hasara za waigizaji wa nguo za ndani za mitumba zilizopigwa marufuku, alisema ni kutozwa faini, kulipa gharama za ukaguzi wa mizigo, kulipa gharama za kuharibu shehena au kurudisha walikozitoa kwa gharama zao.