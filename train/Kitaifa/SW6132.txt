 KAMPUNI ya Usambazaji wa Mbolea ya Petrobena East Africa Ltd imepongeza makubaliano kati ya Kampuni ya Mbolea ya YARA Tanzania, Benki ya Maendeleo ya Kilimo Tanzania (TADB) na Taasisi ya Utafi ti wa Kilimo Uyole kufanya utafi ti ya afya ya udongo kuongeza uzalishaji na mageuzi ya kilimo.Akizungumza na waandishi wa habari jijini Dar es Salaam jana, Mkurugenzi Mtendaji wa Petrobena, Peter Kumalilwa alisema kampuni yake imejipanga kushiriki kikamilifu katika kuchagiza mageuzi kwenye sekta ya kilimo kwa kumfikishia mkulima pembejeo kabla ya msimu wa kilimo kuanza.  Makubaliano hayo yataleta maana zaidi kama elimu itamfikia mkulima juu ya umuhimu wa kupima afya ya udongo kabla ya msimu wa kilimo kutambua zao gani linafaa katika eneo lake na mbolea aina gani na kiasi gani atumie shambani kwake,  alisema Kumalilwa. Kampuni hiyo ni msambazaji mkuu wa Yara.Alisema kwa kufanya hivyo mkulima atakuwa amewezeshwa kufikia malengo yake kwa kuongezeka kwa tija katika uzalishaji kutokana na kufuata kanuni za kisasa za kilimo ikiwemo kupima afya ya udongo.  Zoezi hili litarahisisha kazi kwa upande wa usambazaji mbolea kwa wakulima kwani watakuwa wanajua ni aina gani ya mbolea zinahitajika na wakulima na hivyo kuchochea uzalishaji,  alisema. Pia alisema kampuni yake imeaanza kutoa elimu kwa wakulima Morogoro juu ya matumizi bora ya pembejeo hivyo makubaliano yaliyofanyika yameiongezea nguvu kutoa mchango stahiki katika kilimo. Malengo yetu ni kuanzisha kituo mahili kitakachotoa elimu na mafunzo juu ya kilimo cha kisasa na uhifadhi wa mbolea kuondoa tatizo la kukosekana mbolea katika msimu wa kilimo,  alisema Kumalilwa. Alisema wamesambaza mbolea Tabora na Morogoro kwa wakati na kumaliza malalamiko ya wakulima juu ya mbolea na kazi hiyo itakuwa endelevu kumwondolea mkulima vikwazo kufikia malengo yake.Aidha, Kumalilwa aliishukuru Serikali ya Awamu ya Tano chini ya uongozi wa Rais John Magufuli kwa kushirikiana na sekta binafsi katika kuhakikisha mkulima nchini anafanya kilimo cha kisasa chenye tija. Ofisa Mazingira na Kilimo Endelevu kutoka Kituo cha Kuendeleza Kilimo Nyanda za Juu Kusini mwa Tanzania (SAGCOT), John Banga alisema makubaliano hayo ni utekelezaji wa Mpango wa Awamu ya Pili wa Maendeleo ya Kilimo Tanzania (ASDP -II) hali itakayochagiza maendeleo na ukuaji wa kilimo. Makubaliano haya yanaonyesha serikali inavyoshirikiana na sekta binafsi katika kutengeneza mazingira wezeshi ili kuleta mapinduzi katika kilimo nchini na kufanikisha azma ya ujenzi wa viwanda,  alisema. Alisema SAGCOT itashirikiana na wadau wote sekta ya kilimo na mifugo kumwinua mkulima kutokana kufanya kilimo cha mazoea na kufanya kilimo cha biashara na kutoa mchango katika ukuaji wa uchumi.