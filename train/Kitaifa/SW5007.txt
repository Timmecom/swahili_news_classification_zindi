 WAKALA wa Vipimo Tanzania (WMA), umewataka watumiaji wote wa maji nchini wanaofungiwa mita au dira za maji kuhakikisha wanafungiwa zilizohakikiwa na kuwekwa lakiri ya WMA ili kuwa na uhakika wa kutumia kifaa kitakachotoa bei halisi ya maji isiyo na makosa.Akizungumza na gazeti hilo kwenye viwanja vya Maonesho ya 43, ya Biashara ya Kimataifa ya Dar es Salaam yanayoendelea kwenye viwanja vya sabasaba, Meneja wa WMA, Mkoa wa Pwani, Alban Kihulla alisema hilo ni takwa la kisheria na wateja wote wanapaswa kuuliza mamlaka ya maji inayomfungia huduma hiyo kama mita hiyo imehakikiwa na WMA. Wateja wote wa maji nchi nzima msikubali kufungiwa mita au dira za maji ambazo hazijahakikiwa na WMA, na kuwekwa lakiri yenye nembo yetu ya WMA pamoja na namba,kwa sababu mita ambazo hakijahakikiwa baadhi yao zina matatizo au mbovu na mteja akifungiwa mwisho wa siku analetewa bili isiyo halali, ama kwa kuzidi bei au kutosoma kabisa lakini pia kusoma bei ndogo,  alisema Kihulla.Akizungumza kwenye banda lao katika viwanja hivyo, Kihulla alisema wasambazaji wa mita hizo walioidhinishwa wanafahamu takwa hilo na kwamba mamlaka ya maji inapaswa kununua mita au dira zilizohakikiwa na WMA na kuwafungia wateja wake.  Wananchi wengi hawafahamu hili na ndio maana tuko hapa viwanjani kuwaelimisha ili kuondokana na kufungiwa mita isiyo sahihi itakayomletea bili ya maji yenye utata,  alisema Kihulla.Alisema mamlaka inayomfungia mteja mita ya maji ambayo haijahakikiwa ni kosa kisheria na adhabu yake ni faini ya kuanzia laki moja hadi Sh milioni 20 kwa kosa moja na kuwataka wananchi kuhakikisha kabla ya kufungiwa mita waikague kuona ina lakiri iliyoandikwa WMA na kuwa na namba. Kagueni mita zenu za maji mlizofungiwa kwa wale ambao tayari mmeshafungiwa lazima iwe na lakiri yenye nembo ya WMA pamoja na namba pia inawezekana hii ni ya lazima, lakini pia unaweza kukuta lakiri nyingine ya mamlaka inayokufungia maji, cha msingi na muhimu ni lazima iwe kwanza na hiyo yenye nembo yetu, alisema.Kihulla alisema WMA imenunua mtambo wa kisasa wa kupima na kuhakiki mita zote za maji kabla havijafungwa kwa mteja na kwamba mtambo huo umefungwa kwenye kituo cha Wakala huyo kilichopo MIsugusugu Pwani ambapo kwa siku kina uwezo wa kuhakiki mita 400.Aidha, alisema kuanzia mwishoni mwa mwaka jana hadi sasa WMA wameshahakiki na kupima mira 57,000 ambazo zinaletwa kwao na wasambazaji walioidhinishwa kufanya kazi hiyo. Sheria inawataka wauzaji na wasambazaji wote wa mita za maji kuhakikisha wanazileta kwetu kuzipima na kuzihakiki kasha tunaziweka lakiri iwapo ziko sawa, ndio wasiuze kwenye mamlaka husika ambao nao wanapaswa kuhakikisha wamenunua mita zilizohakikiwa na kuwekwa lakiri, vinginevyo wateja msikubali kufungiwa mira isiyohakikiwa,  alisema Kihulla.