 MKUU wa Mkoa wa Morogoro, Dk Stephen Kebwe ameagiza kuitishwa kwa Baraza la Dharura la Madiwani wa Halmashauri ya Wilaya ya Ulanga ili kujadili taarifa ya tume iliyoundwa na Ofi si ya Rais, Tawala za Mikoa na Serikali za Mitaa (Tamisemi) iliyochunguza tuhuma za ubadhirifu na upotevu wa kiasi cha Sh bilioni 2.9.Fedha hizo ni za miradi mbalimbali ya maendeleo ya Halmashauri ya Wilaya ya Ulanga na zinazodaiwa kutumika kinyume cha utaratibu na nyingine kutoingizwa benki. Jana, Tamisemi kupitia Waziri wake, Selemani Jafo alitangaza kuchukuliwa hatua kwa wahusika wote wa kadhia hiyo. Dk Kebwe alitoa agizo hilo kwa Katibu Tawala wa Mkoa, Clifford Tandari mbele ya waandishi wa habari juzi.Aliagiza timu kutoka Sekretarieti ya Mkoa kuondoka mara moja na kwenda Ulanga kwa ajili ya kushughulikia jambo hilo na kuagiza pia kikao cha Dharura cha Baraza la Madiwani kinapaswa kuketi Januari 7, mwakani. Pia aliagiza aliyekuwa Mhasibu wa Halmashauri ya Wilaya ya Ulanga, Rajab Siriwa ambaye katika kupisha uchunguzi wa tume hiyo alihamishiwa Halmashauri ya Wilaya ya Gairo, arudishwe mara moja Ulanga kwa ajili ya kujibu tuhuma hizo na baraza hilo limsimamishe kazi kuanzia Januari hiyo.