 NAIBU Waziri wa Ardhi, Nyumba na Maendeleo ya Makazi, Angelina Mabula ameshangazwa na Halmashauri ya Jiji la Dodoma kujikita zaidi katika kuuza viwanja, huku ikiacha kiasi kikubwa cha fedha kutoka kwa wadaiwa wa kodi ya ardhi kinachofi kia Sh bilioni sita.Awali, Mkurugenzi wa Jiji la Dodoma, Godwin Kunambi alisema jiji lake limeongoza katika kukusanya mapato ambapo lilifanikiwa kukusanya Sh bilioni saba na kati ya hizo Sh bilioni 4.8 zinatokana na kodi ya ardhi.Waziri Angelina aliyasema hayo juzi alipozungumza na watumishi wa sekta ya ardhi katika halmashauri ya jiji hiyo, ikiwa ni sehemu ya mfululizo wa ziara zake za kuhamasisha ukusanyaji maduhuli ya serikali kupitia kodi ya ardhi. Alisema pamoja na jiji kukusanya fedha nyingi katika idara ya ardhi kupitia uuzaji viwanja, lakini linapaswa kuhakikisha madeni ya wadaiwa sugu yanakusanywa ili kuepuka ulimbikizaji madeni. Alisema pamoja na jiji hilo kufanya vizuri lakini yeye anachelea kulipa pongezi kutokana na kushindwa kukusanya kiasi kikubwa cha fedha kutoka kwa wadaiwa wa kodi ya ardhi, sambamba na kushindwa kutoa ilani za madai kwa wadaiwa hao jambo linaloikosesha serikali mapato mengi.Kutokana na hali hiyo, Mabula aliipa halmashauri hiyo wiki mbili kuhakikisha inampatia orodha ya wadaiwa wa kodi ya ardhi waliopatiwa ilani za madai na kitu gani kimefanyika kwa wale watakaokaidi kulipa. Amelitaka jiji hilo pamoja na kuuza viwanja linapaswa kuhakikisha linakusanya madeni na taarifa za wadaiwa wote wa kodi ya ardhi zinaingia katika vikao vya uchumi na mipango vya madiwani, lengo ni kutoa nafasi ya ufuatiliaji kutoka kwa madiwani. Aidha, aliwataka watumishi wa sekta ya ardhi katika halmashauri hiyo wenye madeni ya kodi ya ardhi kuwa wa kwanza kulipa madeni kabla ya kuanza kushughulika na wadaiwa sugu kwa kuwa wanatakiwa kuwa mfano. Pia alisisitiza juu ya halmashauri ya jiji hilo kusimamia mji usichafuke ili kuepuka kuwa na jiji la ajabu.Amelitaka kusimamia vyema utoaji vibali vya ujenzi sambamba na kuhakikisha ukaguzi na unafanyika na kuwa na watu wa kuwapa taarifa maeneo yanayojengwa kiholela. Pia Naibu Waziri wa Ardhi alikumbana na tatizo la utunzaji majalada ya ardhi usiozingatia taratibu kama alivyokuta katika halmashauri mbalimbali alizozitembelea na kuagiza upungufu uliojitokeza kurekebishwa haraka iwezekanavyo. Kwa upande wake, Mkuu wa Idara ya Ardhi, Mipango Miji na Maliasili katika halmashauri ya jiji hilo, Joseph Mafuru alisema jiji hilo katika mwaka uliopita limefanikiwa kukusanya Sh bilioni 7. 196.Kati ya fedha hizo, Sh bilioni 4.8 zimetoka katika kodi ya pango la ardhi na katika kipindi cha kuanzia Januari mwaka huu, tayari imekusanya Sh bilioni 1.194. Alieleza kuwa halmashauri hiyo ina jumla ya migogoro 2,136, kati ya hiyo 1,541 ishapatiwa ufumbuzi huku migogoro 595 ikiendelea kutatuliwa. Naye, Katibu Tawala wa Wilaya ya Dodoma, Edward Mpogolo alisema halmashauri ya jiji la Dodoma imekuwa ikifanya kazi nzuri lakini imekuwa ikukambana na baadhi ya changamoto kama ucheleweshaji ulipaji fidia katika baadhi ya maeneo yaliyotwaliwa na serikali kwa ajili ya shughuli mbalimbali.