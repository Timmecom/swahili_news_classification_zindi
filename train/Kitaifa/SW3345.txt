 WATU watatu akiwemo mwanamke mmoja wanashikiliwa na Jeshi la Polisi Kanda Maalumu ya Dar es Salaam kutokana na tuhuma za kupatikana na vipande 20 vya meno ya tembo vyenye thamani ya Sh milioni 87.Kwa mujibu wa jeshi hilo kupitia kwa Kamanda wa Kanda hiyo Lazaro Mambosasa, kukamatwa kwa watu hao wanaotajwa kujishughulisha na biashara hiyo ya nyara za serikali, kumetokana na taarifa iliyolifikia jeshi hilo kutoka kwa wasamaria. Wanaoshikiliwa kutokana na tukio hilo ni pamoja na Salehe Idd (57), mkazi wa Vingunguti, Waziri Ibrahimu (40), mkazi wa Vingunguti na Bertha Nelson (38) mkazi wa Yombo. Watuhumiwa hao wanaendelea kuhojiwa kwa kushirikiana na maofisa wa Maliasili na Utalii na upelelezi ukikamilika watapelekwa mahakamani kujibu tuhuma zinazowakabili,  alisema Kamanda Mambosasa. Katika tukio jingine, jeshi hilo limekamata silaha mbili aina ya shotgun pump action zenye namba za usajili P-913581 TZ CAR 76456 na P-625302 TZ CAR 76467 pamoja na risasi 17 zikiwa zimetelekezwa katika eneo la Kinyerezi Kanga.Aidha, Kamanda Mambosasa pia aliwataka wananchi kutoa ushirikiano kwa kutoa taarifa za wahalifu kupitia kwa namba yake ambayo ni 0715009983, Kamanda wa Ilala ACP Salum Hamduni kwa namba yake ambayo ni 0715009980, Kamanda wa Temeke ACP Jumanne Muliro kwa namba 0719009976 na Kamanda wa Kinondoni ACP Emmanuel Lukula kwa namba 07150099979.