 WATU 10 kutoka vijiji mbalimbali vya Kata ya Ruhembe na Kidodi Tarafa ya Mikumi Wilaya ya Kilosa mkoani Morogoro, wanadaiwa kupotea katika mazingira ya kutatanisha.Hadi sasa wamefikisha siku 21 tangu Aprili 2, mwaka huu baada ya kuingia ndani ya Hifadhi ya Taifa ya Mikumi. Watu hao wote wakiwa ni wanaume wanadaiwa walikwenda katika shughuli za kilimo katika mashamba yao yaliyopo Kitongoji cha Kitope kilichopo mpakani mwa Hifadhi yaTaifa Mikumi, ambapo hawakurejea tena nyumbani kwao tangu siku hiyo walipoondoka.Kwa mujibu wa Diwani wa Kata ya Ruhembe wilayani Kilosa, Salum Mponzi akizungumza kwa njia ya simu na gazeti hili jana, alidai watu hao walikwenda shambani kulima.Kwamba baada ya kumaliza shughuli zao, waliacha vifaa vyao na kisha kuvuka mpaka kuingia hifadhini kuokota kuni na tangu siku hiyo hawajaonekana tena. Alisema mara baada ya kupatikana kwa taarifa za kupotea kwao, walitoa taarifa Kituo cha Polisi Wilaya ya Kipolisi Ruhembe na kwa kushirikiana na polisi walienda Ofisi ya Hifadhi Mikumi, lakini hawakuwaona.Diwani huyo alisema watu hao, walitumia usafiri wa pikipiki tatu na baiskeli mbili walipoenda shambani siku ya tukio hilo. Kwamba baada ya kupotea, timu ya kuwatafuta ilifanikiwa kukuta pikipiki mbili, kati ya tatu, zikiwa zimechomwa moto na baiskeli mbili. Hakijulikani kilichowapata kwa vile hakuna ushahidi uliopatikana, hadi sasa haijulikani walipo na juhudi za kuwatafuta zinaendelea,  alisema Mponzi. Alisema taarifa iliyowasilishwa kwake na Ofisa Mtendaji wa Serikali ya Kijiji cha Ruhembe, Afrodisius Kashaba ilitaja majina ya watu waliopotea kuanzia Aprili 2, mwaka huu kutoka kijiji hicho na vingine kuwa ni Adamu Majambo na Kaimu Majambo ( familia moja).Wengine ni Said M. Mrisho, Elia Haongo, Gabriel Matei, Luka Oswad na Hemed Sawaya. Wengine waliotambuliwa kwa jina moja moja ni Sadick, Johnsen na Chaumwe.Awali, wakizungumza kwenye mkutano wa hadhara Aprili 18, mwaka huu kijijini hapo ambao uliitishwa na Kamanda wa Polisi wa Mkoa wa Morogoro, Wilbroad Mutafungwa, Diwani wa kata hiyo na Mwenyekiti wa Kijiji cha Ruhembe, Mohamed Kapyale walisema wao hawajui watu hao wapo wapi hadi hivi sasa. Kamanda Mutafungwa alienda katika kijiji cha Ruhembe na kuwaeleza wananchi juu ya jitihada ambazo jeshi hilo linafanya, kwa kushirikiana na askari wa Hifadhi ya Taifa Mikumi na viongozi wa serikali.Alisema jeshi la polisi linajitahidi kuwatafuta watu hao, tangu zilipotolewa taarifa za kutokea kwa tukio hilo.  Tangu Aprili 3 mwaka huu tulipopata taarifa kidogo za kusikitisha na za kushitua kwa watu 10 hawaonekani ...nilipokea taarifa hii kutoka kwa mkuu wa polisi wilaya na mara moja nilielekeza lifunguliwe jadala na kuanza kufanya msako wa kuwatafuta watu hawa,  alisema Mutafugwa kwenye mkutano na wananchi.Kamanda Mutafungwa alisema katika kufanikisha kazi hiyo, waliwasiliana na kushirikiana na askari wa wanyamapori wa Hifadhi ya Mikumi, baada ya kutolewa kwa kibali cha kuendesha msako wa pamoja wa kuwatafuta watu hao. Nawaomba wananchi muwe na subira kipindi hiki msako unapoendelea,  alisema Mutafungwa. Aliwaonya wananchi wote wanaoishi jirani na hifadhi za taifa, kuacha kufanya shughuli za kibinadamu ikiwemo kukata mkaa, kilimo na ujangili. Alisisitiza kwamba atakayekamatwa, atachukuliwa hatua za kisheria. Wananchi acheni tabia ya kwenda ndani ya hifadhi ya wanyamapori bila kupata kibali maalumu kutoka mamlaka husika kwani kufanya hivyo ni kwenda kinyume na sheria za nchi,  alisema Mutafungwa. Kata ya Ruhembe ina jumla ya vijiji vinne vya Ruhembe, Kidogobasi, Kielezo na Kitete Msimbazi. Kwa mujibu wa Sensa ya Watu na Makazi ya mwaka 2012, kata hiyo ina ya wakazi 16, 492.