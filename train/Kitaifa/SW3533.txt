 MFANYAKAZI wa ndani, Christina Claudia (23), mkazi wa kitongoji cha Manzese  A  kata ya Mkwatani, wilayani Kilosa, Mkoa wa Morogoro ametiwa mbaroni na Polisi akiwa wilayani Nzega, mkoani Tabora kwa tuhuma za kumwiba mtoto wa kiume wa mwaka mmoja ambaye jina lake limehifadhiwa.Kamanda wa Polisi wa Mkoa wa Morogoro, Wilbroad Mutafungwa alisema taarifa za kuibwa kwa mtoto huyo ziliripotiwa katika Kituo cha Polisi wilayani Kilosa Juni 25, mwaka huu, saa moja usiku na mama mzazi wa mtoto Frora Thomas (32) ambaye ni mfanyabiashara na mkazi wa kitongoji cha Manzese  A  wilayani humo.Christina alimuiba mtoto huyo baada ya kumdanganya dada yake, Marieta Deogtratius (16) kuwa anakwenda naye kufua nguo bombani na kisha kutoweka naye mahali kusikojulikana.Kwa mujibu wa Kamanda wa Polisi wa Mkoa, uchunguzi ulianza mara moja na katika ufuatiliaji wa tukio hilo Juni 29, mwaka huu, polisi walifanikiwa kumkamata mtuhumiwa huyo akiwa na mtoto huyo katika kijiji cha Mwakabasa, Kata ya Mahonda, Wilaya ya Nzega, mkoani Tabora.Mutafungwa alisema, baada ya kukamatwa alipelekwa mkoani Morogoro na kisha mtoto huyo kukabidhiwa kwa mama yake mzazi.Alisema, hatua za kumfikisha mahakamani mtuhumiwa huyo zinafuata na alitoa wito kwa wazazi na walezi kuwa makini na watoto wao wanapowalea.Kamanda Mutafungwa, pia aliwashukuru wananchi waliosaidia kufanikisha kutiwa nguvuni kwa mtuhumiwa huyo na kuwataka waendelee kutoa taarifa za uhalifu na wahalifu kwa jeshi hilo na kwamba taarifa zao zitafanyiwa kazi mara moja.