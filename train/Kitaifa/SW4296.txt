 MCHIMBAJI mdogo wa madini ya almasi Joseph Temela amejizolea dola za Marekani 1,41,510.82 ambazo ni sawa na Sh 3,262,149,332.75 kutokana na mauzo ya jiwe moja lenye uzito wa kareti 512.5 katika mnada uliofanyika jana.Naibu Waziri wa Madini, Stanslaus Nyongo alikuwa shuhuda wakati mchimbaji huyo akijizolea mabilioni hayo katika shughuli ya mauzo ya almasi hiyo iliyofanyika katika soko la madini la Mkoa wa Shinyanga. Wengine walioshuhudia ni Kamishna wa Tume ya Madini, Profesa Abdulkarim Mruma na vyombo mbali mbali vya usalama na wawakilishi wa Benki ya CRDB mkoani Shinyanga.Akizungumza wakati wa kushuhudia mauzo hayo, Naibu Waziri Nyongo alisema kutokana na mauzo hayo, serikali itapata dola za Marekani 103,551.29 sawa na Sh 238,136,901.61.Aliongeza na kusisitiza kuwa azma ya Serikali ya Awamu ya Tano ni kuwezesha shuguli za wachimbaji wadogo na wadau wote wa sekta ya madini kufanyika kwa utaratibu unaoeleweka kwa faida yao na ya serikali. Nimpongeze Bwana Joseph ambaye anauza almasi yake hapa leo kwenye soko hili la madini, kila kitu kinakuwa wazi mbele ya serikali, polisi, watu wa usalama na wawakilishi wa Benki ya CRDB, bila usumbufu wowote, na hiki ndicho tunachokitaka sisi kama serikali, wachimbaji wote kufuata utaratibu tuliouweka,  alisema Nyongo.Aliongeza,  Niwaombe wachimbaji kwa mara nyingine, acheni kuuza madini mchochoroni haitawasaidia zaidi ni kuhatarisha usalama wenu, na pengine hata kupunjwa kutokana na kutokujua thamani halisi na bei ya madini yenu. Igeni mfano wa Bwana Joseph, na niwaambie ukweli ukikamatwa unauza madini nje ya soko madini hayo yanataifishwa, hivyo utakuwa umekula hasara na utachukuliwa hatua za kisheria. Kwa upande wake, Ofisa Msaminishaji Madini kutoka Tume ya Madini, Dorcas Moshi, Mchambuzi na Mthamini wa Madini ya Vito na Almasi kutoka Tume ya Madini aliyekuwa anafanya shughuli nzima ya uthaminishaji wa almasi hiyo, alifafanua kuwa fedha iliyopata serikali, Sh 238,136,901.61 inajumuisha mrabaha wa dola 85,110.65 (Sh 195,728,959.97, ada ya ukaguzi doa 14,185.11 (Sh 32,621,493.33 na mrabaha wa Halmashauri ya Wilaya ya Kishapu ilikotokea almasi hiyo (service levy) ni dola 4,255.53 (Sh 9,786,448).Kwa upande wake, Kamishina wa Madini, Profesa Mruma amewasisitiza wachimbaji wadogo kuzingatia sheria na taratibu hususani kuchimba kihalali kwa kuhakikisha wanakuwa na leseni za uchimbaji na kulipa tozo zote za serikali kwani serikali ipo kwa ajili yao hivyo hawana sababu ya kuikwepa.Kwa upande wake, mmiliki wa almasi hiyo, Joseph ameishukuru Wizara ya Madini na Tume ya Madini kwa utaratibu waliouweka katika kutoa mwongozo na usimamizi wa namna ya mauzo ya madini unavyotakiwa kufanyika na ulinzi wa madini yao pindi wanapoyapata.Alitoa mwito kwa wachimbaji wadogo wenzake kuwa hakuna sababu ya kuyakimbia masoko yaliyoanzishwa na serikali kwani yana faida nyingi ikiwemo usalama, ulinzi, uwazi na utambuzi wa thamani halisi ya madini kitu ambacho nadra sana kwenye masoko yasiyo rasmi.