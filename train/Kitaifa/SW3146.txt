 MRADI wa ujenzi wa daraja la mto Mbezi katika eneo la Mbezi Beach jijini Dar es Salaam, umesimama baada ya Shirika la Majisafi na Majitaka (Dawasa), kutaka Sh milioni 350 ili lihamishe miundombinu yake.Mradi huo ulipaswa kumalizika Desemba mwaka huu, lakini umesimama kwa muda mrefu sasa baada ya Wakala wa Barabara (Tanroads) kugoma kutoa kiasi hicho cha fedha na kutaka Dawasa kuhamisha miundombinu yao kwa gharama zao wenyewe.Pia kuna bomba la gesi limepita katika eneo hilo ambalo pia mradi wa mabasi yaendayo kasi unatarajia kupita hadi Tegeta. Hayo yalibainishwa juzi na Mhandisi anayesimamia mradi huo kutoka Tanroads, Elisony Mweladu, wakati akitoa taarifa ya mradi huo mbele ya Waziri wa Nchi, Ofisi ya Waziri Mkuu, Sera, Bunge, Ajira, Kazi, Vijana na Watu wenye Ulemavu, Jenista Mhagama.Mhagama alitembelea mto huo na kushuhudia ujenzi wa kuweka makalavati na kujenga daraja hilo ukiwa umesimama na kutaka taasisi zote zinazoshugulikia miundombinu kukaa pamoja na kushirikiana, kuhakikisha ufumbuzi wa suala hilo unapatikana na ujenzi huo ukamilike kabla msimu wa mvua kuanza. Taasisi zote za miundombinu zishirikishwe bila hivyo serikali itakuwa inatoa fedha nyingi lakini bila manufaa, maana itakuwa tunajenga hili, tunaharibu lile kuna haja pia ya kutengeneza vikosi maalumu vya kulinda miundombinu ya serikali,  alisema.Akizungumzia hilo, Mkuu wa Mkoa wa Dar es Salaam, Paul Makonda alisema mto huo unajengwa kwa mifumo mirefu ya mita 780 ambayo itakuwa inapeleka maji baharini. Hata hivyo, alieleza kuwa miradi mingi ya mkoa imekuwa ikusuasua kutokana na Shirika la Umeme Tanzania(Tanesco) na Dawasa kudai fedha nyingi ili waweze kuhamisha miundombinu yao kitu kinachosababisha hata ujenzi wa barabara nyingi za mkoa wa Dar es Salaam kukwama. Kutokuwa na ushirikishwaji kunaleta madhara makubwa, mfano ni Buguruni, Dawasa walikuwa wanajenga miundombinu yao ya maji kumbe chini kuna bomba la gesi limepita wakalikata ndio ikatokea mlipuko mkubwa, Lakini kama kungekuwa na ushirikishwaji kwa taasisi zote za miundombinu kusingekuwa na haya yanayoendelea kwa sasa ni kama kutunishiana misuli, hivyo kuchelewesha maendeleo kwa wananchi,  alisema.Alisema mpango mkakati wa mkoa wake ni kuondoa maafa kwani mwaka 2011 mkoa uliingia gharama kubwa ya kujenga miundombinu iliyoharibiwa na mafuriko ambapo zaidi ya Sh bilioni tano zilitumika. Alisema mkoa una jumla ya mito saba ambayo inaboreshwa na mafuriko ndani ya mkoa wa Dar es Salaam itakua historia.  Dar es Salama tunazalisha maji milioni 502 kwa siku, asilimia 80 ya maji hayo ni majitaka, tayari Benki ya Dunia imetoa dola za Marekani milioni 300 kukamilisha mradi wa miundombinu kwa mkoa wetu,  alisema.