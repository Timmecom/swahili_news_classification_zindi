 MKUU wa Kanisa la Kiinjili la Kilutheri Tanzania (KKKT), Askofu Dk Frederick Shoo amewataka watu wenye uwezo kiuchumi, kumuiga aliyekuwa Mwenyekiti Mtendaji wa Kampuni za IPP, Dk Reginald Mengi kwa kusaidia jamii na makundi mengine yenye uhitaji.Pia, amewaonya viongozi wa Tanzania na kuwataka watumie nafasi zao kuwasaidia wengine hasa wale wenye uhitaji. Alitoa kauli hiyo jana katika mahubiri yake kwenye ibada ya mazishi ya Dk Mengi, iliyofanyika Kanisa la Kiinjili la Kilutheri Tanzania (KKKT) Usharika wa Moshi Mjini.Dk Shoo alisema kuna watu wakipata vyeo ama utajiri kidogo tu, wanatumia nafasi zao kunyanyasa wengine na alionya Watanzania wasiwe wepesi wa kuhukumu, kunyanyasa wengine au kubagua wengine.Alisema kama kuna dhambi ambayo binadamu anapaswa kuifanyia toba ni ile ya kubaguana na kama Watanzania wanahitaji Taifa lipokee baraka kutoka kwa Mungu, ni vema wakaacha kufanya hivyo. Alisema dhambi nyingine inayopaswa kufanyiwa toba ni ile ya watu wenye nafasi kuwakanyaga wengine. Ndugu zangu tukiwa na cheo, tukiwa matajiri, tukiwa na uwezo tuvitumie kuwasaidia wengine, tuache ubinafsi, tuache kiburi, tuache kujitutumua hasa kwa viongozi wa umri mdogo.Kuna mahali mmefika mnajitutumua kama chatu, acheni kabisa. Naomba tuwe wanyenyekevu ndugu zangu.   Wale wanaopata utajiri, acheni kukumbatia mali zenu, toeni na kuwasaidia wenye uhitaji kwani mnapata satisfaction kwa kufanya hivyo. Huu ni ujumbe kwetu sote na Mungu atusaidie tulishike hili. Muendelee kuiombea familia na yale mazuri mengi tuliyojifunza kwake tukayatende, tuyaenzi,  alisema. Leo mtu anapata vimilioni kadhaa tu anataka atembee juu ya migongo ya watu, anapata ka-cheo sijui ni diwani, Mkuu wa Mkoa au wa Wilaya, halafu unaona wenzako si kitu. Tuache na tutubu, acha kiburi namuomba Mungu atujalie roho hiyo ya unyenyekevu,  alisema.Akimuelezea Dk Mengi, Askofu Mkuu huyo alisema:  Aliwahi kusema kuwa, mali na utajiri ambao Mungu amempatia siyo kwa sababu yeye ni bora kuliko wengine, bali alimpa ili awe kama bomba la kufikisha baraka kwa wengine.  Akitoa salamu za rambirambi za Chama Cha Mapinduzi (CCM), Katibu Mkuu, Dk Bashiru Ally alisema chama kinatambua mchango wa Dk Mengi katika utunzaji wa mazingira na juhudi hizo zinapaswa kuendelezwa. Alisema Dk Mengi alikuwa ni mtu mwenye msimamo katika suala la maendeleo na mpenda amani.Kuhusu suala la kuandaa vijana katika nafasi za uongozi, Dk Bashiru alisema wameanza kuvuna matunda ya viongozi na anamuombea msamaha Makonda kutokana na kauli zake. Alikiri kuwapo kwa changamoto katika kauli za Makonda na kwamba ameshamsema hadharani mara kadhaa kuhusu kauli zake.  Kama viongozi tunahitaji kuwasaidia vijana wetu katika uongozi...hii ni mara ya pili sasa namsema Makonda katika kauli zake  ila sasa ameanza kubadilika, nami namuombea msamaha,  alisema Dk Bashiru.Kwa upande wake, Spika wa Bunge, Job Ndugai alisema,  Kama Bunge tunamkumbuka Dk Mengi ambaye alitusaidia kwa kuwapo kwa vyombo vingi vya habari, makampuni mbalimbali ambayo yametoa ajira kwa Watanzania ambacho ni kilio cha wananchi wengi. Ndugai alitaka Watanzania kutoamini kila kinachoandikwa na mitandao ya kijamii, kwani imekuwa ikifanya upotoshaji wa baadhi ya mambo ya kitaifa, Bunge na hata hadhi za viongozi wa kisiasa na serikali. Alitaka Watanzania kuwa wepesi, kuhoji ukweli wa baadhi ya mambo yanayoandikwa katika mitandao ya kijamii na kwingineko, ambapo kumekuwa na nia ovu ya kupotosha jamii.