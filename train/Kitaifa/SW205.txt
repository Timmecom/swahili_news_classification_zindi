 NAIBU Waziri Ofisi ya Rais Tawala za Mikoa na Serikali za Mitaa, Josephat Kandege ameagiza vitengo vya ukaguzi wa ndani katika ofi si za mikoa na halmashauri kuhakikisha inabainisha na kudhibiti mianya ya ubadhirifu kwenye mifumo ya kukusanyia mapato na usimamizi wa fedha.Pia amesema wizara yake imeomba kibali cha ajira kwa wakaguzi wa ndani wapatao 100 ili kukabiliana na uhaba wa watumishi wa kada hiyo katika sekretarieti za mikoa na mamlaka za serikali za mitaa.Kandege ameyasema hayo jijini hapa kwenye kikao kazi cha wakaguzi wa ndani na kuongeza kuwa ni wajibu wa vitengo hivyo kuhakikisha suala la ubadhirifu na upotevu wa fedha katika meneo yao unadhibitiwa.Aidha, Kandege alisema ofisi yake inatambua changamoto ya uhaba wa kada ya wakaguzi wa ndani katika ofisi za mikoa na kwenye halmashauri na ndio maana imepeleka maombi ya kupewa kibari cha ajira. Wakaguzi wa ndani ni watu muhimu hususani katika suala zima la usimamizi wa fedha katika sekretarieti za mikoa na mamlaka za serikali za mitaa, wakaguzi wa ndani ndio jicho la kwanza la serikali. Kandege aliongeza: Bila kada hii ya watumishi serikali haiwezi kuona vitu ambavyo vinatokea na kutendekea kinyume kwenye matumizi ya fedha. Serikali inawaamini na kutambua mchango wao katika usimamizi wa fedha na uwajibikaji hivyo ni vyema rasilimali watu ikawa ya kutosha ili kazi hii iweze kufanyika kwaufanisi. Kuhusu changamoto ya ufinyu wa bajeti kwa vitengo vya ukaguzi, Kandege alisema Serikali imeongeza bajeti za vitengo vya ukaguzi kutoka Sh bilioni 5.6 kwa mwaka wa fedha 2018/2019 hadi kufikia Sh bilioni 6.4 kwa mwaka wa fedha 2019/2020, ikiwa ni ongezeko la asilimia 14.3.Kandege pia aliziagiza halmashauri zote nchini kuhakikisha inazipatia majibu hoja zilizotolewa na Mkaguzi na Mdhibiti wa Hesabu za Serikali (CAG) ili hoja hizo zifungwe.Aidha, Kandege alitumia fursa hiyo kumpongeza aliyekuwa Mkaguzi Mkuu wa Ndani wa Serikali, Mohamed Mtonga kwa kazi aliyoifanya katika kada ya ukaguzi kabla ya kustaafu utumishi wa umma na kumtaka kuendelea kutoa mchango kwenye shughuli za kiuchumi za kujenga Taifa.Katibu Mkuu Ofisi ya Rais-TAMISEMI, Joseph Nyamhanga amesema kutokana na umuhimu wa Kitengo cha Ukaguzi wa Ndani fedha zilizotengwa kwa ajili ya kitengo hicho zitalindwa na kuhakikisha zinatumika kwa ajili ya kazi za kitengo pekee.