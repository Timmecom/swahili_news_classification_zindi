 Kimbunga Kenneth kikiwa na kasi ya 220 kwa saa (220km/h) kimelikumba eneo la kaskazini mwa Msumbuji usiku wa kuamkia leo, Ijumaa.Hata hivyo serikali ya nchi hiyo haijaripoti kutokea madhara kwa binadamu baada ya kupita kimbunga hicho. Kimbunga hiki kimetokea nchini humo ikiwa ni wiki sita tu zimepita tangu Msumbiji ikumbwe na kimbunga kingine kilichojulikana kwa jina la Idai na kusababisha mamia ya vifo huku maelfu wakikosa makazi na huduma muhimy baada miundombinu kuharibiwa.Msemaji wa Taasisi ya Udhibiti wa Majanga nchini humo (INGC), Paulo Tomas ameeleza kuwa tayari serikali imewahamisha watu 30,000 kutoka eneo hilo la Kaskazini. Zoezi la kuhamisha watu kutoka maeneo hatari kwa kimbunga hiki litaendelea hadi watakapokuwa maeneo salama, na tuna mahitaji yatakayosaidia watu 140,000 kwa siku 15,  aliongeza. Taarifa za utabiri wa hali ya hewa ziliitaja Tanzania na Msumbiji kuwa ni miongoni mwa nchi zitakazokumbwa na kimbunga hicho. Hata hivyo, serikali katika miko iliyoonekana itakabiliwa na kimbunga Kenneth ambayo ni Lindi, Mtwara na Ruvuma ilichukua tahadhari mapema kwa kuwashauri watu kuhamia maeneo salama. Mamlaka mkoani Lindi iliamua kuahirisha tukio la maadhimisho ya Siku ya Malaria Duniani kitaifa kwa hofu ya kutokea kimbunga hicho.