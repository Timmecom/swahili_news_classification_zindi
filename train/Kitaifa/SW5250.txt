 RAIS John Magufuli amekutana na kufanya mazungumzo na Mkurugenzi Mkuu mstaafu wa Idara ya Usalama wa Taifa, Apson Mwang onda (pichani), Ikulu jijini Dar es Salaam.Taarifa iliyotolewa na Kurugenzi ya Mawasiliano ya Rais Ikulu jana ilisema baada ya mazungumzo hayo Mwang onda alimshukuru Rais Magufuli kwa kukubali ombi lake la kumuona na kuzungumza naye. Pia alimpongeza kwa uongozi mzuri unaochochea kasi ya maendeleo hususani katika utekelezaji wa miradi mikubwa ya maendeleo.Mwang onda aliitaja baadhi ya miradi mikubwa ya maendeleo kuwa ni mradi wa uzalishaji wa umeme katika mto Rufiji (Stieglers  Gorge) na ujenzi wa madaraja na barabara ambazo licha ya kurahisisha usafiri zitasaidia kuondoa msongamano wa magari katika Jiji la Dar es Salaam. Mabadiliko ni makubwa sana ambayo yametokea, kuna miradi mikubwa mingi inafanyika sasa hivi, kwa hiyo mabadiliko ni makubwa kusema kweli na yote hayo ni kwa manufaa ya nchi, kwa hiyo nachoweza kusema amefanya kazi kubwa kwa maendeleo ya nchi  alisema Mwang onda. Alitoa mwito kwa wananchi kutoa ushirikiano kwa Serikali ya Awamu ya Tano ili itekeleza mipango yake kwa ufanisi na kwa manufaa ya Taifa.