 Rais John Magufuli amefuta katazo la matumizi ya wimbo wa taifa, bendera na nembo lililotolewa na Wizara ya Elimu, Sayansi na Teknolojia.Hivi karibuni wizara hiyo iliandika barua yenye kumbukumbu namba CHA.56/193/02/16 ya Novemba 23, 2018 ikiwa ni baada ya kupokea maelezo kutokea Wizara ya Mambo ya Ndani ya nchi.Barua hiyo ilienda kwa Wakuu wa Vyuo vya Ualimu, Wa Maendeleo ya Jamii, Wakuu wa Vyuo Vikuu, Vyuo Vikuuu Vishiriki pamoja na Taasis zilizopo chini ya Wizara hiyo. Agizo hilo limekuwa likikosolewa na watu mbalimbali ambao wamepinga uamuzi huo huku wengine wakitumia mitandao ya kijamii kukosoa uamuzi huo.Kwa mujibu wa taarifa kwa vyombo vya habari iliyotolewa na Mkuu wa Kitengo cha Mawasiliano Ikulu, ilimnukuu Rais Magufuli akisema kuwa agizo la wizara limetoa maelezo ambayo yanaathiri uzalendo wa watanzania. Pia alisema, linatoa mkanganyiko wa tafsiri ya rangi na alama zilizopo kwenye bendera ya Taifa.Alisema, hata mimi mwenyewe tangia ninasoma ninafahamu kuwa rangi ya njano kwenye bendera inawakilisha madini na ni madini ya aina zote, na sio dhahabu peke yake kama inavyosema barua hiyo ya wizara.  Kutokana na utata huo basi, ninafuta maagizo kwenye barua hiyo na kama kuna tatizo ni lazima utaratibu uzingatiwe kwa kuwa hilo ni jambo la kitafa na sio mtu mmoja . Rais aliagiza pia kuwa bendera, nembo na wimbo wa taifa viendelee kutumiwa kama ilivyokuwa awali kabla ya kutolewa kwa agizo hilo.