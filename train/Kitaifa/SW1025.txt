 NAIBU Waziri wa Ardhi, Nyumba na Maendeleo ya Makazi, Angeline Mabula ameanza operesheni maalumu ya kuzibana Taasisi ambazo ni wadaiwa sugu wa kodi ya pango la ardhi katika jiji la Dara es Salaam kwa kutembelea ofisi moja hadi nyingine ili zilipe madeni yao katika muda uliopangwa.Katika ziara hiyo taasisi sita kati ya saba alizotembelea zimeahidi kulipa zaidi ya Sh bilioni 4.5 ifikapo Desemba, mwaka huu.Alitembelea taasisi hizo juzi ikiwa ni mkakati wa Wizara ya Ardhi, Nyumba na Maendeleo ya Makazi kuhakikisha wadaiwa wote sugu wa kodi ya pango la ardhi wanalipa madeni yao kabla ya hatua za kuwafikisha kwenye Mabaraza ya Ardhi na Nyumba ya wilaya wale watakaokaidi kulipa ambapo adhabu yake ni kulipa ama kupigwa mnada kwa mali za taasisi husika kufidia deni la kodi ya pango la ardhi.Taasisi alizotembelea Naibu Waziri huyo ni Shirika la Umeme Tanzania (TANESCO) linalodaiwa SH bilioni tatu, Wakala wa Majengo Tanzania (TBA) Sh bilioni 1.4, EPZA Sh milioni 200, Shirika la Reli Tanzania (TRC) Sh bilioni 2.5, Shirika la Masoko Kariakoo Sh milioni 249 pamoja na Chuo cha Taifa cha Utalii Sh milioni 26.8.Akiwa katika Shirika la Masoko Kariakoo, Naibu Waziri Mabula alishangazwa na Shirika hilo kudaiwa zaidi ya Sh milioni 200 huku likiomba kulipa deni lake katika kipindi cha miaka miwili jambo alilolieleza kuwa ni kinyume na taratibu za ulipaji madeni ya kodi ya pango la ardhi ambazo humtaka mdaiwa kulipa nusu ya deni.Kwa mujibu wa Meneja Mkuu wa Shirika la Masoko Kariakoo, Hetson Kipsi katika barua yake, Shirika lake liliahidi kulipa kwa awamu deni hilo katika kipindi cha miaka miwili kwa kutoa milioni saba kila mwezi jambo lililokataliwa na Naibu Waziri aliyeeleza kuwa Shirika hilo linapaswa kulipa nusu ya deni kwanza ndipo liingie makubaliano ya kulipa kiasi kilichobaki kwa awamu. Hata hivyo Shirika la Masoko Kariakoo lilikubali kutoa Sh milioni 100 ifikapo Julai 29, mwaka huu na kukamilisha kiasi kilichobaki Desemba, mwaka huu.Kwa upande wa Shirika la Reli Tanzania (TRC), Mkurugenzi Mtendaji wake, Masanja Kadogosa alimueleza Naibu Waziri wa Ardhi, Nyumba na Maendeleo ya Mkazi kuwa Shirika lake halipingi kulipa deni inalodaiwa bali inachofanya ni kuhakiki upya deni hilo kwa kuwa kumekuwa na uhamisho wa umiliki wa mali za TRC kwenda TBA tangu mwaka 1999 sambamba na baadhi ya nyumba za Shirika kuuzwa kwa wananchi huku baadhi ya mali za TRC zikiwa hazina hati.Kadogosa alisema kiasi cha Sh bilioni 2.4 wanachodaiwa ni kikubwa na hakilingani na uhalisia wa deni la TRC na kubainisha kuwa uhakiki utakapokamilika ana imani deni hilo litapungua kwa kiasi kikubwa.Mabula alimueleza kuwa, Shirika lake linapaswa kulipa robo ya tatu ya deni hilo wakati uhakiki ukiendelea na iwapo itaonekana deni limepungua basi kiasi cha fedha kilichozidi kitarudishwa, hata hivyo, Mkurugenzi huyo Mtendaji wa TRC alikubali kulipa kiasi cha Sh milioni 400 kwa awamu hadi kufikia Oktoba, mwaka huu wakati kazi ya uhakiki wa deni hilo unaohusisha wataalamu wa shirika hilo na wizara ukiendelea.