 MWALIMU wa Shule ya Msingi Forest katika Manispaa ya Morogoro mkoani Morogoro, Pendo Manyama (29) na wanawe wawili wamekufa baada ya mtungi wa gesi iliyokuwa imevuja, kujaa ndani ya chumba na kulipuka.Moto huo ulilipuka mama huyo alipoingia ndani na jiko la mkaa. Kamanda wa Polisi wa Mkoa, Wilbroad Mutafungwa alisema ajali hiyo ilitokea Desemba 26, mwaka jana saa 8:30 mchana maeneo ya Mtaa wa Kola B katika Manispaa ya Morogoro nyumbani kwa Baltazar Kineneko (37). Kwa mujibu wa Kamanda inaonekana mtungi wa gesi ulifunguliwa na kusababisha gesi kujaa ndani.Alisema mke wa Baltazar, Pendo Manyama ambaye ni mwalimu wa Shule ya Msingi Forest, bila kujua aliingia na jiko la mkaa na kusababisha moto kulipuka na kuwaunguza mama na watoto wawili, Angela na Adrian Baltazar (2) na kusababisha vifo vyao watatu hao. Kutokana na tukio hilo, Kamanda Mutafungwa alitoa mwito kwa wananchi kuwa waangalifu wakati wote wanapokuwa wakitumia vyombo hivyo vya nyumbani ili kujiepusha na madhara yoyote yale.Katika tukio jingine, mtu anayekadiriwa kuwa na umri wa miaka 25 hadi 30 ambaye pia jina lake halikutajwa, ameuawa kwa kupigwa risasi sehemu ya kichwani na mlinzi wa Kampuni ya New Bantu ambaye ni mlinzi wa Hoteli ya Green Leaf iliyopo maeneo ya Mtaa wa Mji, Kata ya Tungi katika Manispaa ya Morogoro.Kamanda Mutafungwa alisema mauaji hayo yametokea saa 9.15 usiku wa kuamkia Desemba 31, 2018 wakati mtu huyo akiwa na wenzake wawili wakiruka ukuta wa uzio wa jengo hilo kisha kuvunja na kuingia ndani ya stoo kupitia dirishani kujaribu kuiba jenereta aina ya Boss iliyohifadhiwa stoo. Kutokana na kitendo hicho, ndipo mlinzi huyo ambaye jina lake halikutajwa alifyatua risasi iliyompata kichwani huku wenzake wawili wakikimbia.Mwili wake umehifadhiwa Hospitali ya Rufaa ya Mkoa wa Morogoro ukisubiri kufanyiwa uchunguzi wa kitabibu na mlinzi anaendelea kuhojiwa. Wakati huo huo, basi lenye namba za usajili T 190 DGK aina ya Yutong mali ya Kampuni ya OTTA likiendeshwa na Jackson Kanza likitokea Dar es Salaam kwenda Bukoba limemgonga mwanamke mtembea kwa miguu asiyefahamika kwa jina anayekadiriwa kuwa na umri kati ya miaka 50-55 na kusababisha kifo chake papo hapo. Kamanda Mutafungwa alisema ajali hiyo imetokea Desemba 30, 2018 saa 5.30 asubuhi Sokoine Shuleni katika Barabara Kuu ya Morogoro   Dodoma.