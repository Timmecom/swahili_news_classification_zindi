 LEO Waziri wa Madini, Angela Kairuki ataongozana na wafanyabiashara 180 kutokea kampuni 44 za madini nchini, kuelekea nchini China kuhudhuria kongamano la madini. Wakiwa kwenye kongamano hilo la siku tano, watajifunza masuala mbalimbali kuhusu madini ikiwa pamoja na kutafuta wawekezaji kwa kuzunguka na kuhudhuria mijadala mingine mbalimbali, lengo likiwa ni kuiwezesha nchi kunufaika na sekta hiyo.Kongamano hilo litakaloanza rasmi kesho jijini Beijing ni wazi litakuwa na tija kwa nchi hii, hasa ikizingatiwa kuwa kwa sasa Tanzania ipo kwenye harakati za kukuza uchumi kufikia uchumi wa kati huku sekta ya madini ikiwa na mchango mkubwa.Hii ni fursa ya Tanzania kunufaika na uwekezaji wenye tija kutokea China, hasa kipindi hiki ambacho Rais Dk John Magufuli amekuwa mstari wa mbele katika kuhakikisha watanzania wananufaika na rasilimali zao.Ni muda muafaka wa kufungua milango ya uwekezaji kwenye sekta ya madini kutokea China na tena siyo kwenye miradi ya kawaida, ila miradi mikubwa mikubwa. Mrejee na wataalamu wabobezi wa kwenye utafiti, uchimbaji, uuzaji wa madini na biashara na huduma nyingine ziendanazo na sekta hiyo muhimu.Kwa kuwa ziara hiyo inahusisha wafanyabiashara wakubwa, wadogo na wa kati ni muda muafaka wa wafanyabiashara hao kila mmoja kwa nafasi yake kutafuta fursa za kibiashara. Uamuzi wa wizara ya madini kwenda China na wafanyabiashara wa ngazi hizo ni uamuzi wenye tija, unaoweza kubadilisha mwenendo wa biashara hiyo nzima, kwa kuwa wanaweza kunufaika moja kwa moja kutokea kwa wenzao wa China.Kwa kuwa China kuna soko kubwa la madini, huku kukiwa na wataalamu na wawekezaji wa uhakika, zaidi hivyo ni uhakika kuwa kwa kushiriki kongamano hilo, sekta ya madini itapata mwanga.Ni vema mtakaporejea muwe mmepata wawekezaji wakubwa kwenye uchimbaji wa madini, ambao wataifanya kazi ya uchimbaji hapa nchini kwa ajili ya kukuza uchumi na kuwawezesha watanzania kunufaika zaidi. Kwa kuwa nchini ipo miradi mikubwa inayoweza kutumika kuzalisha umeme, kama vile madini ya makaa ya mawe ya Kiwira, ni vema pia nayo itafutiwe uwekezaji mkubwa zaidi ili izalishe kiwango kikubwa cha umeme.Kwa kuwa kwenye ziara hiyo, watakuwepo wataalamu kutoka Chuo cha Madini, Shirika la Taifa la Madini(Stamico), Chama cha Wachimbaji wa Madini na wadau wengine, wanapaswa kuwa washauri wakubwa kwa wafanyabiashara hao wa kati na wa chini juu ya namna bora ya kupata wawekezaji au kwenye uimarishaji wa miundombinu za kuwekeza kwenye migodi yao.Ziara hiyo ifungue milango kwa wawekezaji kutokea nje ya nchi, kuja kuwekeza nchini. China ni mwekezaji mkubwa nchini na kila kukicha serikali kupitia Kituo cha Uwekezaji Tanzania (TIC), imekuwa ikipata mawazo na mikakati ya maendeleo ya uwekezaji nchini kwa kushirikiana na China.