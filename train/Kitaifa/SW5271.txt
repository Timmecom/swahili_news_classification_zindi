 SERIKALI imetangaza hali ya uzalishaji wa mazao ya chakula nchini kwa msimu wa mwaka 2018/19 na upatikanaji wa chakula katika kipindi cha 2019/ 2020 ni nzuri na kiwango cha utoshelevu ni cha asilimia 119.Pia serikali imesema haijafunga mipaka ya kuuza mazao nje ya nchi hivyo Mamlaka ya Mapato (TRA) na wataalamu wa kilimo wametakiwa kusimamia mazao yanayokwenda nje kwa kutunza kumbukumbu vizuri.Akizungumza na waandishi wa habari jijini Dar es Salaam ,Waziri wa Kilimo, Josephat Hasunga amesema hali ya chakula nchini ni nzuri. Katika kufanya tathmini ya hali ya chakula, hali ya uzalishaji wa mazao ya chakula na usalama wa chakula kwa kuangalia bidhaa muhimu zinazohitajika zaidi nchi ina utoshelevu wa chakula  uzalishaji wa mazao ya nafaka ulifikia asilimia 103 na mazao yasiyo ya nafaka yalifikia asilimia 145. Hivyo, uzalishaji wa jumla wa mazao ya nafaka na yasiyo ya nafaka ulifikia asilimi 119,  alisema Waziri Hasunga.Aidha, pamoja na utoshelevu huo, waziri huyo amewakumbusha wakulima waliopata chakula cha ziada wasiharakishe kuuza mazao yao mapema bali wasubiri hadi bei zitakapokuwa nzuri na waliopata utoshelevu kidogo wa chakula watumie vizuri mazao hayo kwa ajili ya chakula na si vinginevyo.Alisema hali ya uzalishaji na upatikanaji wa mazao ya chakula nchini ni nzuri kwa kipindi cha miaka mitano mfululizo kufuatia uzalishaji wa ziada wa mazao ya chakula kuanzia msimu wa kilimo wa mwaka 2013/2014 hadi 2017/2018.Waziri Hasunga alisema katika taarifa hiyo ya awali imeonesha hali ya uzalishaji wa mazao ya chakula kitaifa katika msimu wa 2018/2019 utafikia tani 16,408,309 kwa mlinganisho wa nafaka (Grain Equivalent) ambapo nafaka ni tani 9,007,909 na isiyo nafaka tani 7,400,400.Alisema katika kipindi hicho, nchi imekuwa na kiwango cha utoshelevu kati ya asilimia 120 hadi 125 na imekuwa ikizalisha ziada kati ya tani 2,582,717 hadi 3,322,689.Waziri huyo alisema tathmini hiyo ina lengo la kutathmini hali ya uzalishaji wa mazao ya chakula katika kipindi hicho katika mikoa yote 26 ya Tanzania Bara kwa lengo la kubaini uzalishaji na mahitaji.Waziri Hasunga alisema katika kufanya tathmini hiyo kinachoangaliwa ni baadhi ya mazao muhimu yanayohitajika zaidi ambayo ni kama mahindi, mtama na ulezi, mchele, mikunde, ngano, ndizi, muhogo na viazi.Hata hivyo Waziri Hasunga alisema ikilinganishwa na msimu uliopita, uzalishaji wa mazao ya chakula umeshuka kwa tani 483,665 ambapo nafaka hususani mahindi yameshuka kwa tani 455,642 na mchele kwa tani 210,454. Pia uzalishaji wa mazao yasiyo nafaka (non cereals) umeongezeka kwa tani 46,283.Aidha, alisema mchango wa uzalishaji wa mazao ya chakula kitaifa katika msimu huo unaonesha kuwa mahindi yamechangia kwa asilimia 35, muhogo kwa asilimia 17, mchele kwa asilimia 12, viazi kwa asilimia 10.Waziri Hasunga alisema tathmini imeonesha mikoa iliyoonesha kuwa na ziada kwa asilimia 128 hadi 227 ni 11 ambayo ni Rukwa, Ruvuma, Songwe, Katavi, Njombe, Mbeya, Kigoma, Iringa, Kagera, Morogoro, na Mtwara.Mikoa ambayo kutakuwa na hali ya utoshelevu ni Geita, Simiyu, Pwani, Lindi, Manyara, Singida na Tanga kwa asilimia 109 hadi 119 na Upungufu kwenye mikoa nane ya Dodoma, Mara, Mwanza, Arusha, Tabora, Shinyanga na Kilimanjaro kwa asilimia kati ya 98 hadi 99. Lakini katika mikoa hii ambayo ina dalili ya upungufu ni kwa baadhi ya halmashauri yaani ni Halmashauri 46 katika mikoa 13, mfano mkoa wa Dodoma ni katika Halmashauri ya Bahi, Chamwino, Chemba, Kondoa, Kongwa na Mpwapwa,  alisema.Waziri Hasunga alisema, jiji la Dar es Salaam si miongoni mwa mikoa ya uzalishaji wa mazao hivyo unajitosheleza kwa asilimia tatu pekee lakini jiji hilo lina vyakula vingi vinavyoingia sokoni kutoka katika mikoa 25 ya Tanzania bara na hivyo kuwa na utoshelevu kwa vipindi vyote.Alizitaja changamoto zilizojitokeza katika msimu huo kuwa ni pamoja na baa