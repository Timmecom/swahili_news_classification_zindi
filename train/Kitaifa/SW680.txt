 WAKALA wa Serikali wa Mtandao nchini umebuni mfumo shirikishi wa kusimamia Shughuli na Rasilimali za Taasisi (ERMS) ambao unaunganisha shughuli za taasisi kuwa katika mfumo mmoja ambao utawezesha kufuatilia, kusimamia ukaguzi na tathimini ya utekelezaji kwa ufanisi.Katika mkutano wake na waandishi wa habari Mtendaji Mkuu wa Wakala wa Serikali Mtandao, Dk Jabiri Bakari amesema wameamua kutengeneza mfumo wa ERMS ambao ni dirisha moja linalounganisha shughuli zote ndani ya taasisi ili kuongeza ufanisi katika utendaji kazi na utoaji huduma bora kwa umma.Dk Bakari amesema ERMS ina moduli 18, zinazounganisha shughuli mbalimbali za utendaji kazi ambazo zinategemeana na kuwezesha kubadilishana taarifa miongoni mwa Idara, vitengo na kusimamia rasilimali kama vile watu fedha na vitendea kazi.Amesema mfumo huo pia unawezesha ushughulikiaji wa miamala kutoka idara moja hadi nyingine kama vile ankra za bidhaa na huduma, mapato na majukumu ya watumishi ikiwemo ufuatiliaji wa miradi. Inaweza kutoa pia hali ya matumizi ya fedha, taarifa zinazosaidia katika upimaji wa utendaji wa watumishi katika utoaji wa matumizi sahihi,  amesema Dk Bakari.Pia ERMS inaweza kuunganishwa na kubadilishwa taarifa za mifumo mingine mikuu ya serikali kama vile Mfumo wa Mkuu wa Uhasibu, Mfumo wa Usimamizi wa Taarifa za Rasilimali Watu, mfumo wa malipo ya serikali ya kielektroniki, mfumo wa barua pepe serikalini na mfumo wa ofisi mtandao.Akieleza mifumo mingine iliyotengenezwa na Wakala katika utekelezaji wa jitihada za Serikali Mtandao nchini, alisema mifumo hiyo kuwa ni pamoja na kuhusishwa kwa iliyokuwa tovuti ya serikali na kuwa tovuti kuu ya serikali.Amesema kutokana na hilo hivi sasa kazi za mtandao zitakuwa zikifanyika kwa ufasaha zaidi ikiwemo kwa ufanisi kutokana na kwamba imerahisishwa.Dk Bakari amesema baada ya kubuni mfumo huo kila kitu kitakwenda sawa katika utendaji kazi wa mtandao kutokana na mfumo huo mpya ambao umebuniwa ili kusaidia kurahisisha kazi zao za kila siku.Amesema mfumo huo ambao umetengenezwa kwa kushirikiana na Wizara ya Fedha na Mipango ambao ni wasimamizi wakuu, ni mfumo wa malipo ya serikali kwa njia ya kielektroniki ambao unalenga kuongeza udhibiti katika usimamizi wa ukusanyaji wa mapato serikalini.