 JIJI la Dar es Salaam jana lilizizima baada ya kuwasili kwa mwili wa aliyekuwa Mwenyekiti Mtendaji wa Kampuni za IPP, Dk Reginald Mengi, ambao baada ya kupokewa Uwanja wa Ndege wa Kimataifa wa Julius Nyerere Dar es Salaam (JNIA), msafara wake ulipita katika mitaa mbalimbali ya jiji hilo.Dk Mengi alifariki dunia Alhamisi iliyopita akiwa Dubai, Falme za Kiarabu (UAE) alikougua ghafla akiwa mapumzikoni. Leo mwili wa Dk Mengi utaagwa katika viwanja vya Karimjee ambapo viongozi mbalimbali watashiriki tukio hilo, na kesho mwili utasafirishwa kwenda Machame mkoani Kilimanjaro tayari kwa maziko yatakayofanyika Alhamisi.Baada ya kuwasili saa 9.45 jioni, ndugu wa marehemu na familia walijipanga ili kuupokea mwili huo baada ya kutolewa kutoka Swiss Port huku usalama ukiwa umeimarishwa kwa kiwango kikubwa. Baadaye mwili huo ulitolewa na kupakiwa kwenye gari maalumu kwa ajili yake.Viongozi mbalimbali wakiwemo Mkuu wa Mkoa wa Dar es Salaam, Paul Makonda, Mawaziri, Naibu Mawaziri na wabunge walikuwepo uwanjani hapo wakati mwili huo ulipowasili.Saa 10: 29 jioni, mwili wa Dk Mengi ulipakiwa katika gari maalumu na msafara wake ulianza kwa kupita katika Barabara ya Nyerere hadi Tazara na baadaye kupita Buguruni, Ilala, Kigogo, Magomeni, Kinondoni, Morocco, Makumbusho, Sayansi, ITV, Mwenge hadi katika Hospitali ya Jeshi ya Lugalo ambako umehifadhiwa.Mamia ya wakazi wa Jiji la Dar es Salaam walifurika kuanzia Uwanja wa Ndege wa JNIA na kila sehemu ambako mwili huo ulipita, huku baadhi yao wakishindwa kuhimili majonzi na kujikuta wakizimia baada ya kuona jeneza la mwili wa mfanyabiashara huyo maarufu nchini.Msafara huo ulipambwa na mambo mbalimbali ikiwamo magari, pikipiki, baiskeli na baadhi ya watu ambao walilazimika kukimbia pembezoni mwa barabara sambamba na msafara huo ili kumsindikiza mkombozi huyo wa wanyonge ambaye amezimika ghafla na kuzima ndoto za Watanzania wengi wanyonge waliokuwa wakimtegemea.Kabla ya kuwasili kwa mwili wake, mamia ya wakazi wa Jiji la Dar es Salaam na mikoa mbalimbali ya hapa nchini waliwasili nyumbani kwa marehemu ili kutoa salamu za rambirambi na kupata wasaa wa kueleza masuala mbalimbali kuhusiana na namna walivyomfahamu Dk Mengi.Wananchi hao hawakujali mvua iliyonyesha ghafla ambako wengi waliendelea kujipanga katika maeneo yote ambayo yalipangiwa kupitisha mwili wa marehemu Mengiw akiwa wamelowana, huku vilio vikisikika kila kona.Akizungumza nyumbani hapo; Mwenyekiti wa Chama cha Wananchi (CUF), Profesa Ibrahim Lipumba alisema Dk Mengi ni mmoja wa Watanzania waliotoa mchango mkubwa katika ujenzi wa uchumi wa Tanzania baada ya Uhuru kwa kuanzisha kampuni na viwanda vyake lakini pia kuwasaidia Watanzania wengine kufikia ndoto zao za ujasiriamali. Tumepoteza mjasiriamali, tumepoteza mzalendo anayependa nchi yake, tumepoteza mtu anayewapenda Watanzania, alijali watu wa aina zote, alitoa misaada kwa wenye ulemavu na watu masikini.Harakati zake zililenga katika kuinua kizazi cha sasa na kijacho,  alisema Profesa Lipumba. Viongozi wengine waliotoa maelezo kama hayo ni Mkuu wa Mkoa wa Katavi, Amos Makala, ambaye alisema Taifa limempoteza mtu aliyejitoa kuwajenga vijana katika uongozi.Naye Kiongozi wa ACT   Wazalendo ambaye pia ni Mbunge wa Kigoma Mjini, Zitto Kabwe, alisema Dk Mengi ni shujaa wa Taifa kwani ametoa mchango mkubwa katika kuwainua watanzania na Taifa kwa ujumla bila kujali itikadi za kisiasa wala dini.