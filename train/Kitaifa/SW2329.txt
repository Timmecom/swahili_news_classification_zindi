 RAIS wa Zanzibar, Dk Ali Mohamed Shein amekutana na kufanya mazungumzo na Jumuiya ya Magavana wa kaunti za ukanda wa Pwani ya Kenya na kubainisha kuwa Zanzibar ipo tayari kuimarisha ushirikiano uliopo baina ya pande mbili hizo.Lengo la mkutano huo ni kujadili mambo yenye mnasaba na maisha na shughuli za watu wa ukanda wa pwani. Katika mkutano huo, pande hizo mbili zilijadiliana kuhusu mafanikio na changamoto mbalimbali ambazo zinazorotesha shughuli za kiuchumi na juhudi zilizopo za kuimarisha uhusiano huo.Viongozi wa jumuiya hiyo walitoa pongezi kwa Dk Shein kwa kutenga muda maalumu wa kukutana nao, kujadili mambo mbalimbali kwa lengo la kuimarisha ustawi wa wanachi wa eno hilo.Katika kikao hicho, Dk Shein alitoa fursa kwa kila gavana wa kaunti hizo kuelezea mambo ambayo angependa kuelezea katika kikao hicho kwa kuzingatia malengo ya mkutano huo.Miongoni mwa mambo yaliyojadiliwa ni haja ya kuimarisha uhusiano baina ya wanananchi wa Tanzania na wenzao wa Kenya. Aidha, pande mbili hizo zilijadili njia bora za kuimarisha sekta ya uvuvi ambayo ni shughuli muhimu ya kiuchumi kwa wananchi wa eneo hilo.Viongozi hao walijadili juu ya umuhimu wa kukaa pamoja ili kuzifanyia kazi changamoto zilizopo zikiwemo za kukamatwa wavuvi wadogo wa pande zote mbili wenye kuvua katika mipaka ya Kenya na Tanzania.Akitoa maelezo baada ya kusikiliza hoja zilizotolewa na magavana hao, Dk. Shein alisema amefurahi kusikia hoja hizo zinazogusa moja kwa moja uchumi wa bahari ambao ndio uliowakutanisha kwa pamoja mjini Nairobi.Alisema ipo haja ya kuendelea kutolewa elimu zaidi kwa wavuvi wa pande hizo mbili pamoja na kuwepo kwa vikao rasmi vya mara kwa mara kwa viongozi ili kuweza kuzitatua changamoto zinazojitokeza.Dk Shein aliwashukuru magavana hao kwa uamuzi wao wa kuomba kukutana naye na kusema mkutano huo umefungua ukurasa mpya wa ushikiano katika nyanja mbalimbali ikiwemo utalii, usafiri, bandari, biashara, uvuvi na kilimo cha mwani, mapambano dhidi ya dawa za kulevya pamoja na usalama katika ukanda wa pwani wa Afrika Mashariki.