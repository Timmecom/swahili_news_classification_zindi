 WAZIRI Mkuu, Kassim Majaliwa amesema Serikali imeendelea kushirikiana na mhimili wa Mahakama kuhakikisha huduma bora za utoaji haki zinawafikia wananchi kwenye maeneo wanayoishi kwa wakati. Serikali ya Awamu ya Tano inayoongozwa na Rais John Magufuli ni mdau muhimu wa Mahakama na inafuatilia kwa karibu changamoto zote zinazoikabili pamoja na wadau wengine katika mfumo wa utoaji haki,  amesema.Ameyasema hayo wakati akifungua Wiki ya Sheria Tanzania kwenye Viwanja wa Nyerere Square jijini Dodoma. Ametoa wito kwa wananchi watembelee mabanda ya maonesho hayo.Alisema kupitia Wiki ya Sheria wananchi watapata elimu kuhusu masuala ya sheria pamoja na kushuhudia na kunufaika na maboresho yanayofanywa na Mahakama kwa kushirikiana na wadau mbalimbali katika utoaji haki.Waziri Mkuu alisema jambo hilo ni jema kwani masuala ya kisheria si mepesi kujulikana kwa kila mwananchi na kwa sababu hiyo, wananchi wengi wamekuwa na uelewa mdogo wa masuala hayo ya kisheria.Alisema wananchi wengi hawajui taratibu na mienendo ya kimahakama na wakati mwingine wanakosa au kupoteza haki zao kwa kigezo cha kutofuata taratibu ili kupata haki zao hizo. Nitoe rai kwa wananchi watumiae ipasavyo fursa hii ya Wiki ya Sheria inayoambatana na maonesho kwa lengo la kupata elimu na huduma mbalimbali hususan za kisheria,  alieleza.Akizungumzia kuhusu dhamira ya Mahakama kutumia Teknolojia ya Habari na Mawasiliano (TEHAMA) katika kuleta mabadiliko kwenye utoaji haki, alisema ni hatua nzuri na itasaidia kuboresha utoaji wa haki kwa wakati.Hata hivyo, Waziri Mkuu amewasihi katika matumizi hayo ya mifumo ya Tehama wasikatishwe tamaa na changamoto zitakazojitokeza kwani mara nyingi kitu kipya chochote hakikosi changamoto za hapa na pale. Binafsi naunga mkono uamuzi wa dhati wa mhimili wa Mahakama kutumia Tehama katika usajili wa mashauri. Uamuzi huo unakwenda sanjari na azma ya serikali ya kuhakikisha Tehama inatumika vema kwenye taasisi za umma kwa lengo la kutoa huduma bora na kwa wakati,  amesema.Kadhalika, Waziri Mkuu alisema matumizi bora ya Tehama yataipunguzia serikali na mihimili mingine ya dola gharama za uendeshaji hususan katika utoaji huduma kwa wnanchi. Alisema lengo la serikali ni kuona kuwa huduma bora zinawafikia wananchi kwa urahisi na vilevile, zinapatikana wakati wote. Nitoe wito kwa wadau muhimu wakiwemo mawakili wa serikali na wa kujitegemea, nao kutumia mifumo ya Tehama katika kusajili mashauri na wala wasiwe wa kwanza kulaumu na kubeza,  alisema.