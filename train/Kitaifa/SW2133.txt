 SERIKALI ya Shirikisho la Ujerumani kupitia Mpango wa Kusaidia Majeshi Rafi - ki, imekubali kuongeza kipindi cha kutoa misaada kwa Jeshi la Ulinzi la Wananchi wa Tanzania (JWTZ) kwa miaka minne zaidi kuanzia mwaka 2021 hadi 2024, ambako pamoja na mambo mengine itajenga hospitali kubwa ya kijeshi yenye kiwango cha  Level 4  mkoani Dodoma.Balozi wa Ujerumani nchini, Dk Detlef W echter akiwa na ujumbe kutoka Wizara ya Ulinzi na ya Mambo ya Nje ya Ujerumani, ametangaza uamuzi huo Ikulu jijini Dar es Salaam jana, alipokutana na kufanya mazungumzo na Rais John Magufuli.Pamoja kujenga hospitali hiyo, Dk W echter alisema katika ushirikiano huo, Ujerumani kupitia timu ya Ushauri ya Wataalamu wa Kijeshi (GAFTAG) itaongeza mafunzo na vifaa vya ulinzi wa amani, itaendelea kufundisha madaktari wa jeshi na kutoa vifaa vya matibabu na kutoa mafunzo ya ulinzi wa amani.Katika ushirikiano wa sasa utakaoishia 2021, kati ya Juni 2017 na Machi 2019, Ujerumani imejenga Hospitali ya Kanda Monduli mkoani Arusha ambayo imewekewa vifaa tiba vinavyotumia teknolojia ya kisasa na itakayotumiwa kama Hospitali ya Rufaa ikisaidiana na Hospitali ya Kijeshi ya Lugalo iliyopo jijini Dar es Salaam.Kwa mujibu wa taarifa ya Ikulu, ujenzi wa hospitali hiyo umegharimu Sh bilioni 5.94 ambazo Sh milioni 346.8 kati yake zimetolewa na Serikali ya Tanzania.Ufadhili mwingine uliotolewa ni upanuzi na uboreshaji wa Chuo cha Sayansi na Tiba cha Lugalo, ujenzi wa karakana za jeshi katika mikoa ya Dar es Salaam, Dodoma, Shinyanga na Mwanza, ujenzi wa idara ya dharura ya Hospitali Kuu ya Jeshi Lugalo, ujenzi wa mabweni ya wanafunzi katika Hospitali ya Kanda iliyopo Bububu - Zanzibar, uboreshaji wa Hospitali za Kanda zilizopo Zanzibar, Mbeya, Mwanza na Tabora, msaada wa magari na vifaa tiba.Rais Magufuli aliishukuru Ujerumani kwa kuendeleza na kukuza uhusiano na ushirikiano na Tanzania na alimhakikishia Balozi W echter kuwa Serikali ya Tanzania itahakikisha misaada yote inayotolewa inaleta manufaa yaliyokusudiwa.Mazungumzo hayo yalihudhuriwa na Waziri wa Ulinzi na Jeshi la Kujenga Taifa, Dk Hussein Mwinyi, Mkuu wa Majeshi ya Ulinzi, Jenerali Venance Mabeyo na Katibu wa Kwanza wa Mambo ya Nje wa Ujerumani, Malte Loknitz aliyeongoza ujumbe wa maofisa kutoka Wizara ya Ulinzi na Wizara ya Mambo ya Nje ya Ujerumani pamoja na Mshauri wa GAFTAG nchini, Luteni Kanali Thomas Nalbach.