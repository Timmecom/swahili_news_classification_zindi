 HALMASHAURI ya Jiji la Dodoma iko katika mkakati kupata vyumba 52 vya madarasa kabla ya Februari 2, mwaka huu ili wanafunzi 2,610 waliofaulu na kukosa nafasi za kujiunga kidato cha kwanza wapate nafasi hiyo kusoma haraka.Akisoma ripoti mbele ya Mkuu wa Mkoa wa Dodoma, Dk Binilith Mahenge kabla ya kuanza ziara kukagua madarasa yatakapojengwa, Kaimu Mkurugenzi wa Jiji, Hidaya Maenda alisema wamejipanga kumaliza upungufu huo. Ili kuhakikisha mpango huo unafanikiwa, halmashauri imekaa na wakuu wa shule za sekondari zenye uhaba wa madarasa na kuweka mikakati kukamilisha miradi hiyo,  alisema.Maeda alisema mkakati ni kujenga madarasa mapya 20 katika shule 11 zenye upungufu mkubwa wa vyumba vya madarasa. Alisema tayari ujenzi umeanza katika shule hizo.Alisema mkakati huo unalenga kukamilisha madarasa 40 kati ya madarasa 52 yanayotakiwa. Ofisa Elimu wa Sekondari wa Jiji la Dodoma, Abdallah Membe alisema lengo ni kuhakikisha ujenzi wa majengo unakamilika katika muda uliopangwa ili wanafunzi waanze kusoma.Alisema idara ya sekondari imeanza kutekeleza shughuli zake kulingana na miongozo na mpango wa kazi wa idara shule zote 56 zenye jumla ya wanafunzi 19,205 wapate elimu. Katika wanafunzi 10,103 waliofanya mitihani darasa la saba mwaka jana, wanafunzi 5,428 walipangwa kujiunga na kidato cha kwanza awamu ya kwanza na wanafunzi 2610 wanasuburi kukamilishja madarasa waende.Mkuu wa Mkoa wa Dodoma, Dk Mahenge baada ya kufanya ukaguzi wa ujenzi wa madarasa alipongeza Jiji kutenga sh milioni 20 kwa kila sekondari yenye upungufu wa madarasa akawataka viongozi kushirikiana kukamilisha majengo wanafunzi wasome.Alitawaka watendaji wa mitaa na vijiji kuwahimiza wazazi kuwapeleka watoto wote shuleni kutokana na idadi ndogo ya wanafunzi walioripoti 1,951 hadi Januari 9 mwaka huu.Aliwataka wazazi kutowaondoa shule watoto waliofaulu ili waende kufanya kazi za ndani au kuozesha, wakati halmashauri ya jiji inafanya jitihada kuhakikisha wanapata nafasi kusoma.