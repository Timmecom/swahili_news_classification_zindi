 VIJIJI 48 kati ya 57 Wilayani Mpwapwa katika mkoa wa Dodoma, tayari vina huduma ya umeme huku vikisalia vinane pekee ambavyo navyo vinatarajiwa kuwekewa wakati wowote.Mara utaratibu wa kupeleka umeme katika vijiji kukamilika, watahamia katika ngazi ya vitongoji katika uwekaji umeme. Akizungumza wakati wa ziara wilayani humo katika kijiji cha Igoji One na Chipogolo, Waziri wa Nishati, Dk Medard Kalemani alimtaka Meneja wa Shirika la Umeme Tanzania (Tanesco) wilayani Mpwapwa kuhakikisha anakamilisha kuwawekea umeme wanakijiji wa eneo hilo.Alisema lengo la serikali ni kuhakikisha kwamba wanawafungia umeme wananchi ili hadi kufikia Desemba mwaka huu, wote wawe wamepata huduma ya umeme. Hata hivyo katika kijiji hicho, Waziri Kalemani aliwasha umeme katika zahanati ya Igoji One ambapo wameanza kutumia umeme baada ya kuunganishiwa. Alisema meneja anapaswa kuendelea kuwawekea umeme wananchi wake huku akikisisitiza vijengwe vituo vidogo vya umeme katika vijiji ili kuwapunguzia mwendo wa kutembea kwenda kupata huduma za Tanesco.Pia aligawa Umeme Tayari (UMETA) 280 kwa wanakijiji hicho bure kwa ajili ya kuunganishiwa umeme. Alisema UMETA hizo zinatakiwa kugawiwa bure kwa wananchi ili wote waweze kuwa na umeme kwa sababu umeme ni biashara.Alisema UMETA hizo pia alizigawa katika kijiji cha Ipogolo ili wananchi waweze kuwashiwa umeme. Pia alimuagiza mkandarasi Ikandam kuwaajiri vijana wa kijijini hapo ili kusaidia kazi za kuunganisha umeme kijijini hapo na akamtaka kuwalipa posho na sio kuwadhulumu kama alivyopata malalamiko kutoka kwa vijana hao. Alisema hakuna kuajiri watu wengine na badala yake awaajiri vijana wa kijiji hicho.Naye, Mbunge wa Kibakwe, George Simbachawene alimshukuru Waziri Kalemani kwa kuwasaidia kuleta umeme kijijini hapo. Alisema wamekuwa wakilalamika kukosa umeme lakini sasa wanashukuru wameunganishiwa baadhi ya vijiji na wana imani vingine vitafikiwa na huduma ya umeme.Aliwataka wananchi wake kuwa na subira umeme utawafikia muda sio mrefu katika vijiji ambavyo bado. Kalemani aliagiza mkandarasi wa kampuni ya OK kukamatwa kutokana na kutokamilisha kuwasha umeme katika kijiji cha Chibwegere. Alisema ufungaji umeme katika kijiji hicho ilibidi ukamilike tangu mwaka jana, lakini hadi sasa hakuna alichofanya na haonekani katika kutekeleza kazi hiyo.