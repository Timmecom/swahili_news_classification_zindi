 RAIS wa Rwanda, Paul Kagame amewataka wanachama wa Jumuiya ya Afrika Mashariki (EAC) kuendeleza ushirikiano ili kujiletea maendeleo alipokuwa akikabidhiwa kiti cha jumuiya hiyo katika mkutano wa 20 wa wakuu nchi hizo jijini hapa jana.Rais Kagame alikabidhiwa uenyekiti na Rais Yoweri Museveni wa Uganda. Kabla ya Rais Museveni kutangaza kumkabidhi kijiti mwenyekiti huyo mpya, wakuu wa nchi wa jumuiya hiyo walishiriki kikao cha awali kilichochukua saa kadhaa na baadaye waliingia tena kwenye kikao cha kukabidhiana madaraka. Baada ya Rwanda kukabidhiwa uenyekiti, Rais Kagame aliendelea kuendesha kikao hicho huku akimtaka mwenyekiti wa zamani, Rais Museveni.Akihutubia Rais Museveni alisema kuwa sekta ya ujasiriamali inakabiliwa na changamoto mbalimbali ikiwemo utozaji wa riba kubwa katika bidhaa zao, ukosefu wa nguvu kazi za kutosha, gharama kubwa za usafiri na kusisitiza kuwa EAC imejitahidi kupunguza gharama za usafiri kwa kujenga reli ili kurahisha usafiri. Pia aliishauri Jumuiya hiyo kupunguza gharama kubwa za umeme ili wananchi waweze kunufaika na nishati hiyo.Naye Katibu Mkuu wa Jumuiya hiyo, Liberata Mfumukeko alisema EAC imekuwa kwa kiasi kikubwa katika sekta mbalimbali ikiwemo sekta ya afya, miundombinu na kusisitiza kuwa Jumuiya hiyo itaendelea kuhakikisha kila mwananchi ananufaika nayo. Mwenyekiti wa Baraza la Wafanyabiashara wa EAC, Nicolas Nesbert alisema mipaka ya Jumuiya hiyo isiwe na vikwazo vya biashara ili kukuza sekta binafsi kwa ajili ya kukuza uchumi katika kila nchi mwanachama kwani wapo hapo kwa ajili ya kuzalisha ajira. Alisisitiza kuwa wafanyabiashara wanataka kufanya biashara zenye tija hivyo ni vyema kuondoa urasimu ili kuwezesha wafanyabiashara kufanya biashara zao sambamba na kutengeneza ajira.Naye Mwenyekiti wa Baraza la Mawaziri wa Jumuiya, Alhaji Kirunde Kivejinja alisema Baraza la Mawaziri wa Jumuiya hiyo limetekeleza maagizo yote ya wakuu wa nchi ikiwemo kuongeza nafasi ya Naibu Katibu Mkuu. Pia katika kikao hicho Jaji Sauda Mjasiri kutoka nchini Tanzania alikula kiapo mbele ya wakuu hao wa nchi kuwa Jaji wa Mahakama ya Afrika Mashariki (EACJ) na anakuwa Jaji wa pili mwanamke kwenye mahakama hiyo. Viongozi hao pia walitoa zawadi kwa wanafunzi waliofanya vizuri katika mashindano ya insha ya Jumuiya hiyo katika shule za msingi na sekondari.Michael Msafiri kutoka Tanzania anayesoma Kibaha Sekondari aliibuka mshindi wa kwanza akifuatiwa na Rwanda, Burundi, Kenya na Uganda kwa mwaka 2017. Wakati washindi wa mwaka 2018; wa kwanza ni Innocent Shirima kutoka nchini Tanzania kutoka shule ya sekondari Moshi alikabidhiwa cheti na fedha huku washindi wengine wakitoka nchini Rwanda, Uganda, Burundi na Kenya. Baada ya makabidhiano ya zawadi hizo kuisha, Rais Kagame alimshukuru Rais John Magufuli kwa kuandaa mkutano huo nchini Tanzania na kumshukuru Mwenyekiti wa awali Rais Yoweri Museveni kwa kuendesha vikao hivyo kama mwenyekiti kwa kipindi cha miaka miwili.