 MARAIS Dk John Magufuli na Profesa Arthur Peter Mutharika wa Malawi wamekubaliana kwa pamoja kukuza uchumi wa nchi zao.Akiwa nchini humo, Rais Magufuli jana alifungua msimu wa soko la tumbaku na kusema nchi za Afrika zina haja ya kufanya mapinduzi kwenye sekta ya kilimo, kwa kuanzisha viwanda vya usindikaji vitakavyoongeza thamani mazao na kuokoa uharibifu wa asilimia 40, ya mazao yanayovunwa na kukosa mahali pa kuhifadhia. Kauli hiyo ya Rais Magufuli aliitoa jana mjini Lilongwe nchini humo, ikiwa ni siku ya pili na ya mwisho ya ziara yake aliyoifanya kutokana na mwaliko wa Rais wa Malawi, Profesa Arthur Peter Mutharika.Akizungumza kabla ya kufungua rasmi msimu huo, Rais Magufuli alisema uchumi wa Bara la Afrika kwa asilimia kubwa unategemea sekta ya kilimo na kwamba nusu ya watu wake wameajiriwa kwenye sekta hiyo huku pia nchi hizo zikitegemea kilimo kwa usalama wa chakula, lakini bado kinatekelezwa kwa njia duni. Alisema nchini Malawi asilimia 80 ya wananchi wake wanategemea kilimo kupata ajira huku asilimia 60 ya fedha za kigeni zinatoka kwenye mazao na asilimia 37 ya Pato la Taifa hilo hutegemea kilimo hivyo kuna haja ya kufanya mapinduzi makubwa kwenye sekta hiyo kwa kufungua zaidi viwanda vya usindikaji ili kuongeza thamani mazao.Rais Magufuli pia alitoa mfano kwa Tanzania akisema kilimo kinategemewa kwa asilimia 100 kwenye usalama wa chakula, lakini pia asilimia 70 ya wananchi wanategemea ajira huku malighafi za viwandani ikitegemewa kwa asilimia 60. Aidha, kilimo kina mchango kwenye fedha za kigeni ambako asilimia 25 za fedha hizo hutokana na mazao ya kilimo, huku pia pato la nchi likitegemea kilimo kwa asilimia 30 na kusema hiyo inathibitisha kuwa kilimo barani Afrika ni sekta muhimu ya kukuza uchumi inayohitaji kufanyiwa mapinduzi makubwa.Akizungumzia zao la tumbaku, Rais Magufuli alisema zao hilo sio tu muhimu nchini Malawi, bali pia Tanzania kwani ni miongoni mwa mazao yanayoingiza fedha nyingi za kigeni na kutolea mfano kwa kipindi cha miaka mitano mfululizo, kuanzia 2014 zaidi za Sh bilioni 1.33 zimetokana na zao hilo. Kwa upande wa Malawi, alisema kwa msimu uliopita nchi hiyo imepokea dola za Marekani milioni 300 kwa mauzo ya tumbaku na fedha hizo zingeweza kuongezeka maradufu iwapo wangekuwa na viwanda vya kusindika zao hilo. Msimu uliopita nimeambiwa ulipata dola milioni 300 kwa mauzo ya tumbaku, sasa kama tungekuwa na viwanda vya usindikaji ina maana tungepata fedha nyingi zaidi, kuliko kuuza malighafi, tunahitaji mageuzi kwenye kilimo na nyie nasikia mmeanza, ni vizuri hongereni,  alisema Rais Magufuli. Kuhusu changamoto za kilimo, Rais Magufuli alisema bado Afrika inakabiliwa na matumizi madogo ya pembejeo, mbinu za zamani za kilimo na matumizi madogo ya mbolea na zana za kisasa hivyo tija haiongezeki.Alisema mbali na changamoto hiyo, pia kuna ukosefu wa maghafa ya kutosha ya kuhifadhi mazao baada ya kuvunwa, takwimu zikionesha asilimia 40 ya mazao yaliyovunwa huharibika kwa kukosa maghala ya kuhifadhia. Aidha, Rais Magufuli alitaja changamoto nyingine kwenye kilimo kuwa ni ukosefu wa masoko ya mazao kwa sababu kilimo cha Afrika kwa asilimia kubwa kinategemea masoko ya kimataifa ambayo bei zake hazitabiriki na wakati mwingine hazina faida kwa mkulima.