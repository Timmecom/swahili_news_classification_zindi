 BUNGE limeishauri serikali kuharahakisha mchakato wa kutunga Sheria ya Bima ya Afya kwa Wote, ili wananchi wengi wajiunge ili kuwepo na uhakika wa upatikanaji wa huduma za afya kwa wananchi wote nchini.Ushauri huo umo kwenye taarifa ya utekelezaji wa shughuli za Kamati ya Kudumu ya Bunge ya Huduma na Maendeleo ya Jamii 2018/19, iliyosomwa bungeni jana na Makamu Mwenyekiti, Juma Nkamia. Serikali inatakiwa kuwahisha mchakato wa kupeleka bungeni muswada huo ili kuwezesha Mfuko wa Taifa wa Bima ya Afya (NHIF), kutekeleza majukumu ya kutoa bima ya afya kwa wananchi wote.NHIF imekuwa na mafanikio makubwa yakiwemo ya mapato kuongezeka mwaka hadi mwaka, ambapo katika kipindi cha mwaka 2017/18 yalikuwa Sh bilioni 488.6, na katika mwaka 2018/19 yanatarajiwa kuongezeka na kufikia Sh bilioni 589.3 sawa na ongezeko la asilimia 17 ukilinganisha na mwaka uliopita. Lakini, pia kumekuwa na ongezeko la wanachama kutoka 164,708 wa mwaka 2001/2002 hadi wanachama 873,012, sawa na asilimia nane ya Watanzania wote.Pamoja na mafanikio hayo, NHIF inakabiliwa na changamoto nyingi ikiwemo ya kunakosekana uhiari wa wananchi, kujiunga na mfuko huo na kukosekana kwa huduma zinazolipwa katika baadhi ya maeneo. Pia, watoa huduma ya bima kutotumia fursa ya mikopo, itolewayo na mfuko na pia kuongezeka kwa magonjwa yasiyo kuambukiza ambayo yanaongeza gharama za mfuko huo.Akitoa maoni ya kamati hiyo ya Bunge, Nkamia alisema muswada wa sheria ya bima ya afya kwa wote, ni muhimu kutokana na kwamba afya ni mtaji mkubwa katika kujiletea maendeleo kwa nchi husika. Alisema kwa muda mrefu serikali imekuwa ikishauriwa na kamati kwamba wakati umefika wa kuwepo na bima ya afya kwa wote, lakini inashindikana kutokana na kutukuwepo kwa sheria itakayosimamia aina hiyo ya bima. Kamati inaona umuhimu mkubwa wa aina hii ya bima kwa wananchi wote, kwani itaondoa ubaguzi wa nani awe na bima na nani asiwe nayo kama nchi za Rwanda na Ghana zilivyofanikiwa.  Hali ilivyo sasa ni wale tu walio katika ajira rasmi ndiyo wanaonufaika na bima hiyo ambao hawazidi asilimia 27 ya Watanzania wote,  alisema Nkamia ambaye ni Mbunge wa Chemba (CCM).Licha ya NHIF kuhudumia watumishi wa sekta ya umma na kuingiza wale waliopo katika sekta binafsi, bado wananchi wengi hawafahamu umuhimu wa kuwa na bima ya afya na namna gani mtu binafsi au kikundi kinaweza kupata huduma hiyo kutokana na kukosa uhamasishaji. Kamati hiyo iliishauri serikali kupitia NHIF, iendelee kufanya uhamasishaji kwa wananchi kuhusu umuhimu wa bima ya afya.