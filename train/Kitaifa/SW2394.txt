 MTANDAO wa Taasisi ya Elimu na Utafi ti Tanzania (Ternet) umevitaka vyuo vikuu kutenga bajeti ya kutosha katika kipindi hiki cha maendeleo ya sayansi na teknolojia kwa ajili ya maendeleo ya Teknolojia ya Habari na Mawasiliano (Tehama).Mkurugenzi Mtendaji wa mtandao huo, Dk Magreth Mushi alisema hayo jana kwenye maonesho ya Tume ya Vyuo Vikuu Tanzania (TCU) yanayoendelea katika viwanja vya Mnazi Mmoja jijini Dar es Salaam.Alisema utengaji wa bajeti hiyo utasaidia vyuo vikuu kuingia katika mfumo wa Tehama kwa urahisi na kwamba mtandao huo wa Ternet umekuwa ukisaidia masuala ya ufundi katika eneo la Tehama kwa vyuo vikuu nchini.Alisema mtandao huo ambao ofisi zake zipo Tume ya Sayansi na Teknolojia (Costech) jijini Dar es Salaam, umeunganisha zaidi ya vyuo 49 na umekuwa ukisaidia masuala ya ufundi kwa kutumia mtandao kwenye mifumo ya masijala vyuoni, wanafunzi pamoja na kuunganisha miundombinu ya komputa vyuoni. Vyuo vikuu sasa hivi vinaelekea kwenye kidijiti hakuna kinachotoa huduma zake bila kuwa kwenye mfumo huo, hivyo ni vyema vingetenga bajeti ya kutosha katika eneo hili,  alisema.Naye Kaimu Mkurugenzi wa Maarifa kutoka Costech, Emmanuel Nnko, alisema tume hiyo imekuwa ikiratibu tafiti mbalimbali, kuziendeleza na maendeleo ya teknolojia. Alisema tume hiyo ni mshauri mkuu wa serikali katika shughuli zote zinazohusu maendeleo ya sayansi, uhawilishaji wa teknolojia na ubunifu kwa ajili ya maendeleo ya Watanzania.