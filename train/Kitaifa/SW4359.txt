 MAKAMU wa Pili wa Rais wa Zanzibar, Balozi Seif Ali Iddi amesifu juhudi zinazofanywa na Rais John Magufuli katika kuhakikisha taifa linakuwa na uchumi wa kati likitegemea viwanda.Kauli hiyo ameitoa kwenye maadhimisho ya sherehe za miaka 55 za mapinduzi zilizofanyika mjini hapa hivi karibuni.Alisema kazi kubwa anayoifanya Rais Magufuli inawapa nguvu kubwa watanzania kuhakikisha kwamba wanashiriki katika kuimarisha uchumi.Alisema kwa kasi ya Rais Magufuli katika kuiweka Tanzania ya viwanda kumefanya pia mapinduzi kuwa na nguvu kubwa ya kutimiza malengo yake katika sekta zote za elimu, afya, kilimo na hata utalii.Balozi Seif akihutubia kumkaribisha Mwenyekiti wa Baraza la Mapinduzi na Rais wa Zanzibar, Dk Ali Mohamed Shein alisema mapinduzi yameleta neema kubwa kwa wazanzibari na hasa Muungano ambao ndani yake wazazibari wapata nafasi ya kufanya mambo kwa amani na kujenga jamii.Alisema kutokana na utendaji kazi wa serikali uliotukuka umesababisha uchumi wa Zanzibar kukua na kuanza kuachana na utaratibu wa utegemezi.Kwa sasa uchumi ukiwa unapaa kwa asilimia 7.5 huku matarajio ya serikali ya kukusanya Sh bilioni 100 hadi ifikapo mwaka 2020 yameanza kuonekana baada ya hivi karibuni kukusanya zaidi ya Sh bilioni 807 kwa mwaka.Waziri wa Fedha na Mipango, Dk Khalid Salum Mohamed amesema hali ilivyo ni ishara nzuri ya kufikia malengo ya ilani ya CCM inayoelekeza ukusanyaji wa kiasi hicho na mapato katika kipindi hiki.Mapato ya Serikali ya Zanzibar yanatokana na makusanyo ya Mamlaka ya Mapato nchini (TRA) na Bodi ya Mapato Zanzibar (ZBR).Mwaka 2018 Zanzibar imekusanya Sh bilioni 807 ikiwa ni ishara njema ya kufikiwa kwa malengo.