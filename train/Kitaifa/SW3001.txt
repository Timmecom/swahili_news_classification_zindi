 KAMPUNI ya Tanzania Breweries Limited kwa kushirikiana na Jeshi la Polisi Kitengo cha Dawati la Jinsia imeungana na mashirika yanayopinga vitendo vya ukatili wa kijinsia na kutetea haki za binadamu, kuadhimisha siku 16 za kupinga ukatili wa kijinsia kwa wanawake na watoto.Maadhimisho hayo yalioanza wiki hii, huandaliwa kila mwaka na shirika lisilo la kiserikali la WiLDAF kwa kushirikiana na Mtandao wa Mashirika yanayopinga Ukatili wa Kijinsia nchini (MKUKI), wadau wa maendeleo na taasisi mbalimbali za kiserikali na za binafsi.Kaulimbiu ya maadhimisho hayo mwaka huu ni  Usalama wake, wajibu wangu, Linda Kiongozi wa kesho  ambayo inalenga kuhimiza jamii ya Watanzania juu ya athari za unyanyasaji. Kaulimbiu hiyo inasisitiza jukumu la kila mmoja, kubadili fikra, kuvunja ukimya na kuchukua hatua juu ya vitendo vya ukatili wa kijinsia ili kulinda kwa pamoja kiongozi wa kesho, ambaye ndio nguvu kazi katika taifa.Ofisa Mawasiliano wa TBL, Abigail Mutaboyerwa alisema  Mwaka jana TBL ilitumia maadhimisho haya kwa kuzindua kampeni iitwayo  Isiwe Sababu  ili kuelimisha jamii kuhusu kutotumia pombe kama sababu ya unyanyanyasaji wa kijinsia .Mwaka huu TBL itatumia njia mbalimbali kutoa elimu ya uelewa kwa jamii, ikiwemo kuendesha semina kwa wafanyakazi wake na jamii katika maeneo mbalimbali kwa kushirikiana na Jeshi la Polisi. Vilevile wafanyakazi wa kampuni ya TBL wataungana na Polisi na wadau mbalimbali kushiriki katika kilele cha maadhimisho ya kupinga vitendo vya ukatili wa kijinsia, yatakayoandaliwa na Polisi Ilala katika Kata ya Kivule Wilaya ya Ilala jijini Dar es Salaam Desemba 8.