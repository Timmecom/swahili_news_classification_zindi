 MWENYEKITI wa Chama cha Demokrasia na Maendeleo (Chadema), Freeman Mbowe na Mbunge wa Tarime Mjini, Ester Matiko wataendelea kusota gerezani hadi Januari 3, mwakani kesi yao ya uchochezi inayowakabili na wenzao saba, itakapotajwa katika Mahakama ya Hakimu Mkazi Kisutu.Sababu ya washitakiwa hao kusota rumande ni kutokana na kufutwa kwa dhamana yao na kuwa Gereza la Segerea jijini Dar es Salaam tangu Novemba 23, mwaka huu. Hatua hiyo ilikuja baada ya Mahakama Kuu Kanda ya Dar es Salaam kusitisha usikilizwaji wa rufaa ya kupinga maamuzi ya Mahakama ya Kisutu ya kuwafutia dhamana washitakiwa hao hadi hapo rufaa ya upande wa serikali itakaposikilizwa Mahakama ya Rufani.Wakili wa Serikali, Wankyo Simon akisaidiana na mwenzake Salum Msemo alidai mbele ya Hakimu Mkazi Mkuu, Wilbard Mashauri kuwa kesi imekuja kwa ajili ya kutajwa. Wakili Simon alidai hawana taarifa ya kinachoendelea mahakama ya juu hivyo wanaomba tarehe nyingine ya kutajwa.Hata hivyo, Wakili Faraja Mangula alidai Wakili wa washitakiwa hao Peter Kibatala na Sheck Mfinanga wamepata dharura hivyo wanaomba mahakama ipange Januari 4, mwakani. Akijibu hoja hiyo, Wakili Simon alidai wanaiachia mahakama ipange tarehe itakayoona inafaa. Hakimu Mashauri alisema Januari 4, mwakani atakuwa na kazi nyingine hivyo aliahirisha kesi hiyo hadi Januari 3, mwaka huo.Baada ya kuelezwa hayo, Mbowe na Matiko waliwatakia wafuasi wao heri ya sikukuu wakiamini kuwa hawawezi kutoka gerezani kwa kipindi hiki kutokana na kutojua kinachoendelea mahakamani. Mahakama Kuu baada ya kukubali rufaa yao ya kufutiwa dhamana iweze kusikilizwa upande wa serikali ulipinga maamuzi ya mahakama hiyo kwa kukata rufaa Mahakama ya Rufaa kupinga usikilizwaji wa rufaa hiyo kwa sababu mahakama haina mamlaka.Washitakiwa wengine ni Mbunge wa Iringa Mjini, Peter Msigwa, Mbunge wa Kibamba, John Mnyika, Katibu wa Chadema, Dk Vincent Mashinji, Mbunge wa Bunda, Ester Bulaya, Mbunge wa Kawe, Halima Mdee, Mbunge wa Tarime Vijijini, John Heche na Naibu Katibu wa Chadema Zanzibar, Salum Mwalimu ambao wote walikuwepo mahakamani. Wote kwa pamoja wanakabiliwa na mashitaka 13, ikiwemo kula njama, kufanya mkusanyiko wenye ghasia, kuhamasisha hisia za chuki, kushawishi hali ya kutoridhika, uchochezi na kushawishi utendaji wa kosa la jinai kati ya Februari Mosi na 16, mwaka huu maeneo ya Dar es Salaam.