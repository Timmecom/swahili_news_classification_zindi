 JESHI la Polisi mkoani Mbeya linawashikilia watu wawili kwa tuhuma za mauaji ya mtoto mwenye umri wa miaka sita kutokana na imani za kishirikina.Kwa mujibu wa Kamanda wa Polisi Mkoa wa Mbeya, Ulrich Matei mtoto aliyeuawa amefahamika kwa jina la Rose Japhet mkazi wa kijiji cha Msewe wilayani Mbarali mkoani Mbeya.Kamanda Matei aliwataja wanaoshikiliwa kuwa ni pamoja na baba mzazi wa mtoto Japhet Nguku (37) mkazi wa Msewe na mfanyabiashara aitwaye Andrew Mwambuluma ambaye pia ni mmiliki wa shule ya Sekondari iitwayo Ushindi iliyopo Mbalizi wilayani Mbeya.Kamanda Matei alisema mnamo Mei 3, mwaka huu, majira ya saa tatu usiku kijijini Msewe kata ya Igurusi wilayani Mbarali, katika msitu wa hifadhi ya Chimala, Rose alikutwa ameuawa kwa kunyongwa shingo na kukatwa kanyagio (unyayo) la mguu wa kulia.Alisema baada ya uchunguzi wa kina ilibainika kuwa kanyagio hilo lilikuwa katika mji mdogo wa Mbalizi wilayani Mbeya ambako lilikutwa likiwa limefukiwa kwenye eneo la shule Sekondari Ushindi.Alisema uchunguzi pia ulibaini kuwa awali baba wa mtoto Rose alimuuza mwanawe kwa mfanyabiashara Mwambuluma kwa malipo ya Sh milioni tano ili akauawe na kutolewa kiungo hicho kisha kipelekwe kwa mganga wa kienyeji ili amtengenezee dawa ya utajiri (ndagu) ili afanikiwe katika biashara ya shule ya sekondari Ushindi anayoimiliki iliyopo Mbalizi.Amesema mfanyabiashara huyo amekiri kuhusika na tukio hilo na ufuatiliaji zaidi unaendelea ikiwa ni pamoja na msako mkali wa kumtafuta mganga husika kwa hatua zaidi za kisheria.Aidha, Kamanda Matei aliwasihi wazazi, walezi na jamii kwa ujumla kuacha tamaa ya kupata utajiri kwa njia za mkato kama ilivyobainika kwa mzazi wa mtoto Rose.Kwa upande wa wafanyabiashara aliwaonya na kuwataka kuachana na imani potofu kuwa utajiri unaletewa kwa ushirikina hatua inayowasababishia kuingia kwenye mikono ya dola.