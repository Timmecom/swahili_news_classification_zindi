 Wajawazito zaidi ya milioni mbili walihudhuria na kuandikishwa kliniki katika kipindi cha mwaka jana, ikilinganishwa na wajawazito milioni mbili mwaka 2017.Waziri wa Afya, Maendeleo ya Jamii, Jinsia, Wazee na Watoto, Ummy Mwalimu amewaeleza waandishi wa habari kuwa, mwongozo wa utoaji huduma za afya ya uzazi na mtoto, unaelekeza wajawazito kufikia katika vituo vya kutolea huduma mapema."Wajawazito wanatakiwa kuanza huduma mapema kabla ya wiki 12 ya ujauzito na kuhudhuria kliniki angalau mara nne katika kipindi cha ujauzito ili waweze kupata huduma zote muhimu," amesema.Amesema wizara iliendelea kuwahamasisha wajawazito kuhudhuria kliniki mapema, ambapo katika kipindi cha mwaka 2018 asilimia 25 ya wajawazito nchini, waliweza kufanya hudhurio la kwanza kabla ya wiki 12, ikilinganishwa na asilimia 18 mwaka 2017."Takwimu zinaonyesha kuwa idadi ya wajawazito waliohudhuria kliniki angalau mara nne imeongezeka katika kipindi cha mwaka 2018 na kufikia asilimia 57 ikilinganishwa na asilimia 46 mwaka 2017," amesema.Alisema mikoa ambayo bado kiwango cha mahudhurio ya wajawazito kliniki yapo chini ni Mkoa wa Mara asilimia 40, Njombe (40), Simiyu (41), Iringa (45), Tanga (46), Dodoma (47) na Ruvuma (49)."Huduma ya kumkinga mjamzito dhidi ya malaria iliimarika ambapo asilimia 79 ya wajawazito walipatiwa kinga dhidi ya malaria katika kipindi cha mwaka 2018 ikilinganishwa na asilimia 66 mwaka 2017," amesema.Ummy amesema kuongezeka kwa wajawazito kufika kwenye vituo vya kutolea huduma za afya, kumechangiwa na kuongezeka kwa vituo vya kutoa huduma za afya nchini.Alisema hadi kufikia Desemba 2018, vituo vya kutolea huduma za afya nchini vilikuwa 7,768 kutoka vituo 7,435 mwaka 2017, sawa na ongezeko la vituo 333 kwa mwaka."Pia katika vituo hivyo, serikali ilikuwa inamiliki asilimia 71 ya vituo vya kutolea huduma, mashirika ya dini asilimia 12, taasisi za serikali asilimia 3 na vituo binafsi asilimia 15," alisema. Ummy alisema wakati ambapo hospitali zilikuwa asilimia 3, vituo vya afya asilimia 11 na zahanati asilimia 86.