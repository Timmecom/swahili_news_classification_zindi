 RAIS John Magufuli amedokeza kisa kilichosababisha kusimamishwa kazi kwa Mkurugenzi Mkuu wa Shirika la Maendeleo ya Petroli (TPDC), James Mataragio ambaye ameamuru arudishwe katika nafasi yake.Akizungumza jana katika hafla ya makabidhiano ya dhahabu za Tanzania zilizokamatwa Kenya, iliyofanyika Ikulu jijini Dar es Salaam jana, Rais Magufuli alisema Mataragio alisimamishwa kazi baada ya kukataa kupokea rushwa ili agawe vitalu viwili vya gesi baharini.Kwa mujibu wa Rais Magufuli; Mataragio akiwa Mkurugenzi Mkuu wa TPDC, alikataa kupokea rushwa ili kuruhusu kuuzwa kwa vitalu hivyo vya gesi baharini na badala yake alisimamia msimamo wa kuzuia kitalu kimoja cha Mnazi Bay kubakia serikalini ili kiingize fedha kwa serikali.Alisema msimamo wake ulilenga katika kuwezesha uchimbaji wa gesi katika kitalu hicho kuanza na kuwawezesha wafanyabishara wanunue gesi ambayo Tanzania imepewa na Mungu kutoka serikalini.Kauli ya Rais Magufuli imekuja siku chache baada ya kuagiza Mkurugenzi huyo wa TPDC kurejeshwa katika nafasi yake ili aendelee na kazi.Mataragio alisimamishwa kazi Agosti 20 mwaka 2016 na Bodi ya Wakurugenzi ya Shirika hilo chini ya Profesa Sufian Bukurura.Hata hivyo Bodi hiyo ilimaliza muda wake Juni, mwaka huu. Kusimamishwa kazi kwake kulitokana na ripoti ya Mdhibiti na Mkaguzi Mkuu wa Hesabu za Serikali (CAG) ya mwaka 2015 iliyoeleza kuwa, TPDC ilikiuka taratibu za manunuzi ya umma kwa kuipa upendeleo kampuni ya Marekani kutafiti mafuta na gesi katika maeneo ya Kaskazini na Magharibi mwa Ziwa Tanganyika, Songosongo, Mandawa na Eyasi. Machi, 16, 2018 Mataragio na wenzake wanne walifikishwa katika Mahakama ya Hakimu Mkazi Kisutu kujibu tuhuma za matumizi mabaya ya madaraka na kusababisha hasara ya Sh bilioni saba.Washitakiwa wengine katika kesi hiyo ni Kaimu Meneja wa Uvumbuzi, George Seni, Mkuu wa Kitengo cha Manunuzi na Utawala, Wellington Hudson, Mkurugenzi wa Mkondo wa Juu, Kelvin Komba na Edwin Riwa ambaye ni Kaimu Mkurugenzi wa Mipango.Hata hivyo, juzi Rais Magufuli aliagiza Wizara ya Nishati kumrejesha mara moja Mataragio katika nafasi yake ya Mkurugenzi Mkuu ili kuendelea na majukumu yake.Mataragio alishika nafasi hiyo baada ya kuteuliwa na Rais Jakaya Kikwete Desemba 15, 2014, kabla ya hapo aliishi na kufanya kazi Marekani akiwa mtaalamu wa miamba mwandamizi wa Kampuni ya Bell Geospace ya Houston. Jana Mkurugenzi huyo Mkuu wa TPDC alizungumza na gazeti hili na kusema; Nimeripoti kazini leo (jana), presha ya kazi ni kubwa sana, kazi ni nyingi kutoka kwa huyo aliyekuwa anakaimu, tumefanya makabidhiano ya ofisini, nikitulia nitakua kwenye nafasi nzuri ya kuzungumza zaidi,   alisema.