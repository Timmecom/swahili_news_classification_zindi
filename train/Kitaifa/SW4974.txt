 MWANAFUNZI Diana Kaijage wa mwaka wa nne katika Chuo Kikuu cha Sayansi na Teknolojia Mbeya (MUST), amebuni kitanda cha kisasa kwa ajili ya matumizi ya wagonjwa kwenye magari ya huduma za haraka (ambulance).Teknolojia ya kitanda hicho chenye kurahisisha njia ya kumpandisha mgonjwa kwenye gari ya wagonjwa au nyingine yoyote, pia inapunguza idadi ya watoa huduma kwenye gari hiyo kwa kuwa hakihitaji watu wa kumnyanyua mgonjwa.Akizungumza kwenye Maonesho ya Siku ya Ubunifu wa chuo hicho, Diana alisema alianza kufanyia utafiti juu ya suala la ubebaji wagonjwa kutoka eneo moja kwenda jingine kwa kutumia magari ya wagonjwa kwa ajili ya kuwapeleka kwenye huduma za juu zaidi na ndipo akabaini kuwa njia inayotumika kuwapakia na kuwashusha wagonjwa imepitwa na wakati.Alisema wagonjwa wengi wamekuwa wakipakiwa kwenye magari ya wagonjwa kwa kutumia machela au kubebwa na kundi la watu, hatua aliyosema baadhi ya wagonjwa hasa walio na maumivu makali ya sehemu za miili ikiwemo migongo, kuongezewa maumivu zaidi. Utakuta mtu amevunjika mgongo sasa mgonjwa kama huyu anahitaji uangalifu wa hali ya juu anapopandishwa au kushushwa kwenye gari. Sasa kitanda hiki kwa kuwa kina uwezo wa kumnyanyua mara tu anapolala kinamfuata usawa wa chini alipokutwa amelala na kumfikisha ndani ya gari kwa salama zaidi. Lakini wakati tukiangalia kumpunguzia mgonjwa huyu maumivu, pia kitanda hiki kinapunguza baadhi ya gharama kwa kuwa kutokana na uwezo wake idadi ya watoa huduma wanaohitajika ni wachache sana. Yaani hata nesi mmoja au dereva mwenyewe anaweza kumpakia mgonjwa kwenye gari na kumsafirisha,  alisema.Alisema kitanda hicho kinatumia umeme wa gari, hivyo dereva anaweza kuwekewa kitufe cha kufungua mlango wa gari la wagonjwa na kisha kuruhusu kitanda kushuka kwa kutumia umeme.Baada ya mgonjwa kulala juu yake, atafanya hivyo kumpakia ndani na kisha ataanza safari kumpeleka sehemu husika.Mkurugenzi wa Machapisho na Tafiti wa chuo hicho, Ashery Mwidege alisema zipo bunifu nyingi, zinazofanyika chuoni hapo, alizosema ni fursa kwa Watanzania kuzifanyia kazi ili ziweze kutoa suluhisho la changamoto zilizopo kwenye teknolojia zinazotumika hasa zinazoonekana kupitwa na wakati. Kama tumeona vijana wanaotengeneza vitanda kama hivi, tumeona wanafunzi waliokuja na ubunifu wa mashine za kupinda vyuma...kwa mfano badala ya mifuniko ya paa za mabati kugongwa kwa nyundo ili kupata upindo wa kufunika, vijana hapa wamebuni mashine inapinda mifuniko hiyo pasipo kutumia nguvu. Ni wakati kwa mafundi walioko huko mitaani kuwatumia vijana hawa,  alisema Mwidege.Ofisa Mawasiliano wa Must, Dickson Msakazi aliwataka wabunifu walioko mitaani, kufika chuoni hapo na kuungana na wabunifu wanafunzi na walimu, kuona ni kwa namna gani kwa pamoja wanaweza kushirikiana kubuni mambo makubwa zaidi na yenye kuwapanualia wigo wa fursa.