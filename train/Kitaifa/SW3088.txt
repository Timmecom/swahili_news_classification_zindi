 ZAIDI ya Shilingi milioni 300 zinatarajiwa kukusanywa na Taasisi ya Tulia Trust mwaka huu katika mashindano ya mbio ya Mbeya Tulia Marathon 2019 yatakayofanyika Mei 4 jijini Mbeya.Mkurugenzi wa Tulia Trust, Dk Tulia Ackson alibainisha hayo alipozungumza na vyombo vya habari jana jijini Mbeya na kusema fedha hizo zinalenga katika kuboresha miundombinu ya afya na Elimu nchini hususani jijini Mbeya. Dk. Tulia alisema kipaumbele cha mwaka huu ni kukusanya kiasi hicho cha fedha kupitia Mbeya marathoni ili ziweze kukidhi ujenzi wa mabweni ya kike katika shule za sekondari za Kata. Alisema fedha hizo zinapatikana kupitia washiriki wanaojitokeza kushiriki mbio hizo ambazo zimegawanyika katika makundi mbali mbali.Alisema Mbeya Tulia marathon 2019 itafanyika Mei 4, mwaka huu ikiwa katika mbio ndefu za Km 42 na 21 ambapo washiriki wanalipia shilingi 30,000. Aliongeza kuwa mbio za mwaka huu zitakuwa na zawadi kwa washindi wa kike na kiume pia zitakuwepo mbio za kilomita mbili kwa wazee, walemavu na wanafunzi wa shule za msingi ambao pia watakuwa na zawadi.Alisema mbali na mbio hizo pia zitakuwepo kilomita tano kwa ajili ya watu wengine ambao hawashindani pamoja na mashindano mafupi yatakayofanyika katika uwanja wa Sokoine jijini Mbeya.Alisema Mbio fupi zitahusisha ukimbiaji kwa wanariadha kutoka ndani na nje ya Nchi kwa Mita 100, 200,400, 800 na 1500 ambapo washindi pia watapata zawadi ambazo hakuziweka wazi. Dk. Tulia aliongeza kuwa katika mbio za mwaka huu idadi ya washiriki imeongezeka tofauti na miaka iliyopita ambapo hadi sasa washiriki zaidi ya 1000 wameshajiandikisha. Alisema katika mbio ndefu wamejiandikisha washiriki zaidi ya 50 ambao asilimia kubwa wanatoka nje ya nchi na Mikoa ya kanda ya Kaskazini.