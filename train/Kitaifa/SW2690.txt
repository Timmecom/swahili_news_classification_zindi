 WASOMI wametoa mwito kwa nchi za Afrika kuwa na mkakati na sera zao za kiuchumi, zitakazowasaidia kujikwamua dhidi ya mabepari na kusukuma gurudumu la maendeleo ya nchi za Afrika.Wasomi hao walitoa maoni hayo jana kwenye Kongamano la 11 la Kigoda cha Mwalimu, lililofanyika katika Ukumbi wa Nkrumah wa Chuo Kikuu cha Dar es Salaam na kuhudhuriwa na mabalozi, wahadhiri, wafanyakazi, wanasiasa na wanafunzi. Ni kongamano la siku tatu. Kongamano la mwaka huu lina kaulimbiu ya  Umajumui wa Afrika na harakati za kuleta umoja, demokrasia na maendeleo: Dola soko huria na ujuzi jamii,  ambapo mgeni rasmi alikuwa Mkuu wa Chuo hicho ambaye pia ni Rais mstaafu wa Serikali ya Awamu ya Nne, Jakaya Kikwete.Mhadhiri kutoka Chuo Kikuu cha Makerere nchini Uganda, Dk Suzan Kavuma alitaka nchi za Afrika kuwa na tafsiri sahihi katika nyanja zihusianazo na sekta binafsi. Alitoa mfano wa maendeleo ya viwanda kwenye nchi za Afrika kuwa wawekezaji wazawa wengi, wamejikita kwenye bidhaa zinazofanana. Alizitaka nchi za Afrika kuwasaidia wawekezaji wao, kupanua wigo wa uelewa wa dhana nzima ya maendeleo ya viwanda na kuwawezesha kuwa na viwanda vyenye kusukuma uchumi wa nchi.Alisema, Ukisikia kuhusiana na sekta binafsi katika nyanja za viwanda utakuta aina ya uwekezaji ni kama vile unafanana na mwisho wa siku utakuta hata wanufaika wengi hasa vijana wanakuwa wakifanya shughuli moja ya maendeleo. Mfano shughuli kubwa za vijana wa Uganda ni kuendesha pikipiki ni ndio kubwa iliyowakusanya vijana wengi zaidi na hii inatokana na kutokuwa na uwekezaji kwenye viwanda vinavyoweza kutoa ajira kubwa kwa vijana ili wawe na kazi tofauti tofauti,  alisema.Mfanyabiashara Ali Mufuruki akitoa mawaidha yake kwenye mjadala huo, aliwataka wawekezaji kutumia uwezo wao kuwekeza kwenye biashara zinazozalisha ajira zaidi. Alisema; Ukiangalia sera ya uchumi wetu ulipotokea na hadi sasa tulipo angalau kuna mwanga mkubwa mbele kikubwa ni kujipanga kuhakikisha kuwa wawekezaji tunawekeza kwenye miradi inayokuwa na tija hata kwa jamii pia. 