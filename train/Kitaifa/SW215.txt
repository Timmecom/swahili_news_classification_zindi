 RAIS John Magufuli amebainisha sababu za kutengua nafasi ya uwaziri wa Januari Makamba, ikiwamo ucheleweshaji wa utekelezwaji wa katazo la matumizi ya mifuko ya plastiki.Pamoja na hayo, kiongozi huyo amewataka mawaziri wapya aliowateua kutekeleza wajibu wao ipasavyo huku akimtaka Naibu Waziri mpya wa Kilimo, Hussein Bashe kutumia umahiri wake aliouonesha ndani ya Bunge kuikuza sekta ya kilimo.Dk Magufuli aliyasema hayo Ikulu Dar es Salaam jana wakati wa kuwaapisha Waziri wa Nchi Ofisi ya Makamu wa Rais, Muungano na Mazingira, George Simbachawene na Bashe aliowateua juzi.Akizungumza baada ya kuwaapisha alionesha kusikitishwa kwa kitendo cha mpango wa kuzuia matumizi ya mifuko ya plastiki utekelezaji wake kuchelewa kuanza licha ya kuuidhinisha miaka minne iliyopita.Alisema licha ya kusaini kuondolewa kwa mifuko hiyo miaka minne iliyopita, lakini haikutekelezwa kwa wakati. Alisema pamoja na kuidhinisha sheria ya katazo la mifuko hiyo, pia Makamu wa Rais Samia Suluhu Hassan na Waziri Mkuu, Kassim Majaliwa walilizungumzia suala hilo mara nyingi, lakini agizo hilo halikutekelezwa mpaka pale alipoamua kutoa amri ya lazima ndipo utekelezaji ukafanyika.Magufuli alimtaka Simbachawene asifanye kazi ya kusubiri amri, bali ahakikishe anatekeleza majukumu yake kwa mujibu wa kiapo chake. Waziri wa Mazingira mwenye dhamana wakati huo alikuwa Januari Makamba ambaye uteuzi wake ulitenguliwa juzi.Akitoa maelekezo kwa Waziri Bashe, alisema alikuwa akifuatilia kwa karibu michango ya Bashe akiwa bungeni kuhusu sekta ya kilimo na kufurahishwa kwa namna Mbunge huyo ambaye kwa sasa ni Naibu Waziri alivyokuwa akiwasilisha uchambuzi na ushauri wake. Baada ya kuridhishwa na uchambuzi aliokuwa akiufanya ndipo alipoamua kumteua kuwa Naibu Waziri wa Kilimo ili yale yote aliyokuwa akiyazungumza bungeni ayafanye kwa vitendo kwa maslahi mapana ya uchumi wa taifa. Uchambuzi uliokuwa unaofanya ulinivutia, lakini uchambuzi ule ulikuwa wa bungeni, nataka sasa ukautekeleze kwa vitendo, huwezi tu kuzungumza halafu ushindwe kutekeleza kwa vitendo, ni matumaini yangu kwamba yale yote uliyokuwa ukiyafikiria, kuyachambua na kuyashauri ukiwa bungeni, utayatekeleza kwa vitendo, alisisitiza Rais Magufuli.Mbali na kumtaka Bashe kutimiza wajibu wake ipasavyo, Magufuli pia aliitaka Wizara hiyo kuhakikisha wananchi wananufaika na kilimo kwa kuwatafutia soko la mazao yao. Alisema kilimo ni biashara, hivyo washirikiane na Wizara ya Biashara na Viwanda na Jeshi la Magereza ili kuleta mapinduzi katika sekta ya kilimo kwa faida ya wakulima na taifa. Kuhusu Bodi ya Sukari kupigwa vita, alimtaka Waziri mwenye dhamana, Japhet Hasunga na wasaidizi wake kuiunga mkono bodi hiyo.Alisema bodi hiyo inapigwa vita na wafanyabiashara wa sukari wanaotaka kuingiza nchini sukari iliyokwisha muda wake, jambo ambalo ni hatari kwa afya za wananchi.  Wizara ya Kilimo ina changamoto nyingi na wizi mwingi, kwa mfano Bodi ya Sukari inafanya kazi nzuri lakini inapigwa vita sana na wafanyabiashara wa sukari, nilikuwa kimya nakuangalia tu Waziri wa Kilimo nione kama ungeivunja Bodi ya Sukari, ungeivunja na wewe ungekiona cha mtemakuni, alieleza Rais Magufuli.Mazingira Pamoja na Waziri Simbachawene kuzitambua changamoto za Wizara yake ikiwemo matumizi ya fedha za mazingira kutoleta matokeo yaliyokusudiwa, Magufuli alimtaka Waziri huyo kuhakikisha fedha hizo zinatumika vizuri na kuleta matokeo chanya. Awali, Simbachawene alisema kuwa anafahamu vizuri kuhusu fedha za mazingira kwa sababu alikuwa Mwenyekiti wa Kamati ya Bajeti ya Bunge.Alisema fedha nyingi zilizotengwa kwa ajili ya kushughulikia changamoto za mazingira zilikuwa zikitumika kwenye masuala ya kiutawa zaidi.  Kiasi cha fedha kilichotengwa kwa ajili ya mazingira hakioneshi matokea chanya badala yake kinachoonekana ni uharibifu wa mazingira katika maeneo tunayoishi ikiwemo vyanzo vya maji kutoweka, misitu inatoweka, mito na mabwawa yanakauka, lakini fedha zinazotajwa kuingia nchini kwa ajili ya kuhifadhi mazingira ni nyingi, alieleza Simbachawene.Alisema kwa kuwa wizara yake ni wizara wezeshi na suala la mazingira linagusa uhai wa Watanzania kwa maana kwamba uchumi wa viwanda, kilimo, mifugo, utalii na shughuli mbalimbali zinategemea mazingira, atahakikisha anamsaidia Makamu wa Rais, Samia Suluhu Hassan na kwa kushirikiana na wataalam wengine katika wizara ili kutatua changamoto za uharibifu wa mazingira.Katika hilo, Magufuli alipigilia msumari kwa kumtaka waziri huyo akayasimamie hayo yote aliyoyasema kwa kadri ya kiapo chake. Magufuli alisema Idara ya Mazingira inapata fedha nyingi kutoka kwa wafadhili lakini matokeo yake hayaonekani ukiwemo mradi hewa wa kupanda mikoko huko Rufiji. Kutokana na changamoto hizo, alimtaka Simbachawene akayashughulikie hayo pamoja na kuhakikisha vibali vya Baraza la Taifa la Usimamizi wa Mazingira (NEMC) kwa wawekezaji wa viwanda havicheleweshwi. Tunataka kuwa na viwanda vya kutosha, wawekezaji wasicheleweshewe vibali vya mazingira vya NEMC, ikiwezekana kiwanda kijengwe halafu kibali kifuate, nataka ukayashughulikie haya, alisema Magufuli.Kuhusu Muungano, Simbachawene alisema Muungano huo siyo tu kwamba umejengwa katika misingi ya Katiba na Sheria, lakini pia katika msingi wa kihistoria na maelewano jambo ambalo Rais alimtaka ahakikishe anaudumisha badala ya kuuharibu. Wafugaji Kuhusu changamoto za wafugaji, Magufuli alisema ataandaa kikao na wafugaji wote nchini kama alivyofanya kwa wafanyabiashara na wachimbaji wa madini ili nao waeleze changamoto na ushauri wao kwa serikali.Alisema sekta hiyo ni muhimu kwa uchumi wa taifa hivyo serikali haiwezi kuzipuuza changamoto zao, ikiwemo maeneo ya kuchungia mifugo yao. Jana Naibu Waziri Bashe aliripoti wizarani kwake ambapo alikwenda moja kwa moja kwenye kikao kazi cha uongozi wa juu wa Wizara ya Kilimo ili kutoa taswira ya muelekeo wa wizara hiyo.Januari atoa neno la mwisho Aliyekuwa Waziri wa Nchi, Ofisi ya Makamu wa Rais (Mazingira), Januari ameahidi kutoa ushirikiano wa dhati kwa Waziri aliyechukua nafasi yake katika wizara hiyo, George Simbachawene na Naibu wa Wizara ya Kilimo, Hussein Bashe huku akimshukuru Rais John Magufuli kwa kumuamini.Kupitia akaunti yake ya mtandao wa kijamii wa Twitter (JMakamba), Januari ambaye pia ni Mbunge wa Bumbuli, pia alimshukuru Makamu wa Rais, Samia Suluhu Hassan kwa kumuelekeza pamoja na Waziri Mkuu, Kassim Majaliwa kwa kumsimamia. Katika ukurasa wake huyo Makamba pia aliwashukuru wafanyakazi wa Ofisi ya Makamu wa Rais, Baraza la Taifa la Usimamizi wa Mazingira(NEMC) pamoja na mawaziri wote. Nawapongeza Hussein Bashe na Simbachawene kwa kuaminiwa, nawatakia heri na kuwaahidi ushirikiano wangu wa dhati,  aliandika Makamba katika ujumbe wake huo uliotanguliwa na kichwa cha habari kisemacho  Neno la Mwisho kwenye hili 