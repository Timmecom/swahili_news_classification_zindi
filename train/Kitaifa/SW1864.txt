 KWA kauli moja Halmashauri Kuu ya Taifa (NEC) ya Chama Cha Mapinduzi (CCM), imepokea maombi na kukubali kusamehewa adhabu ya kufukuzwa uanachama kutoka kwa waliokuwa wana CCM wanne, waliotenda makosa mbalimbali wakiwa wenyeviti wa chama hicho ngazi ya mikoa na wilaya.Kwa mujibu wa Katibu Mkuu wa chama hicho, Dk Bashiru Ally, waliosamehewa ni aliyekuwa Mwenyekiti wa CCM Mkoa wa Dar es Salaam, Ramadhani Madabida na aliyekuwa Mwenyekiti Mkoa wa Shinyanga, Erasto Kwilasa. Wengine ni aliyekuwa Mwenyekiti wa CCM Mara, Christopher Sanya na aliyekuwa Mwenyekiti Wilaya ya Kinondoni, Salum Madenge.Pamoja na hayo, Dk Bashiru alisema NEC kwa kauli moja imeamua kumuweka katika uangalizi, aliyekuwa Mwenyekiti wa CCM Mkoa wa Iringa, Jesca Msambatavangu, ambaye ameomba kurejeshewa uanachama wa CCM baada ya kufukuzwa kwa makosa ya kimaadili. Alisema pia halmashauri hiyo, imepitisha majina ya wagombea wa nafasi mbalimbali za uongozi ndani ya chama hicho katika ngazi ya Wilaya, Mkoa na Taifa.Nafasi hizo ziliachwa wazi baada ya waliokuwa katika nafasi hizo kupangiwa majukumu mengine ya kiserikali au kufariki dunia. Uchaguzi mdogo Temeke Aidha, pia imepitisha jina na mgombea wa CCM wa kiti cha ubunge katika Jimbo la Temeke Dar es Salaam, Abdallah Mtolea ambaye pia ndiye aliyekuwa anashikilia jimbo hilo kwa tiketi ya Chama cha Wananchi (CUF), kabla ya kujivua uanachama na kujiunga na CCM.Akitaja majina ya wagombea hao, alisema katika nafasi ya Ujumbe wa Halmashauri Kuu ya CCM Taifa walioteliwa kuwania nafasi hiyo ni Dk Damas Kashegu, Asha Feruzi, Galila Wabanhu na Makene Boniphas. Katika nafasi ya Mwenyekiti wa CCM Mkoa wa Iringa walioteuliwa kuwania nafasi hiyo ni Dk Abel Mwendawile, Amani Mwamwindi na Sabas Mushi. Na nafasi ya Katibu wa Itikadi na Uenezi Mkoa wa Simiyu ni Mashaka Makongoro, Mayunga Ngokolo na Heri Zebedayo.Dk Bashiru alisema katika nafasi ya Mwenyekiti wa Wazazi Mkoa wa Mwanza, walioteuliwa na halmashauri hiyo ni Bahebe Ezekiel, Nyiriza Nyiriza, Masso Jane na Misogalya Kassile. Katika nafasi ya Mwenyekiti wa Wazazi Mkoa wa Mwanza walioteuliwa kuwania nafasi hiyo ni Salum Chima, Yusuph Gwayaka, Bertha Nakomolwa na Philemon Kiemi.Katika nafasi ya Mwenyekiti wa CCM Wilaya ya Kibaha Mjini, walioteuliwa ni Amina Kobo, Lemmy Ludovick na Hamidi Shebuge. Kwa mujibu wa Dk Bashiru, Halmashauri Kuu ya CCM Taifa pia imeiagiza Umoja wa Vijana wa CCM (UVCCM) kurudia mchakato wa kupendekeza majina ya mgombea wa nafasi ya Mjumbe wa NEC. Uamuzi pingamizi mbalimbali Wakati huo huo, Halmashauri Kuu ya CCM Taifa kwa kauli moja imetupilia mbali pingamizi zilizowekwa dhidi ya viongozi wa CCM katika ngazi mbalimbali na kuagiza viongozi hao waendelee na nyadhifa zao.Alisema pingamizi hizo ziliwekwa dhidi ya Mwenyekiti wa CCM Mkoa wa Mwanza, Anthony Diallo, Mwenyekiti wa Umoja wa Wanawake (UWT) Mkoa wa Lindi, Aisha Ally, Mjumbe wa Halmashauri Kuu ya CCM, Salim Mohamed na Mwenyekiti wa CCM Wilaya ya Ngara, George Rubagora.Alisema pamoja na kutupilia mbali pingamizi hizo, Halmashauri Kuu ya CCM Taifa imewaagiza walezi wa mikoa yote, ambayo viongozi wake waliwekewa pingamizi, wakutane na wanachama na kukiunganisha chama. Dk Bashiru alisema katika kikao hicho, kimemuagiza Zubeir Majaliwa (aliyekuwa Katibu Mwenezi wa CCM Wilaya ya Uvinza) ambaye Kamati ya Siasa ya Wilaya ya Uvinza ilimsimamisha uanachama, kuwasilisha rufaa yake kuanzia ngazi husika wakati adhabu yake ikiendelea.Aidha, Halmashauri Kuu ya CCM imetoa adhabu ya karipio kwa mwanachama wa CCM, Hasnain Murji kutokana na kukabiliwa na makosa ya kimaadili. Kikao cha kawaida cha Halmashauri Kuu ya CCM Taifa, kilifanyika jana jijini Dar es Salaam na kuongozwa na Mwenyekiti wa Chama, Rais John Magufuli.Kwa mujibu wa katibu mkuu huyo, pamoja na kikao hicho kutoa maamuzi hayo, kilipokea taarifa ya utekelezaji wa Ilani ya CCM ya Uchaguzi Mkuu wa mwaka 2015 kutoka kwa Serikali ya Jamhuri ya Muungano wa Tanzania na Serikali ya Mapinduzi Zanzibar, na taarifa ya chama juu ya utekelezaji wa Ilani ya CCM ya Uchaguzi Mkuu wa CCM ya mwaka 2015. Alisema pia kikao hicho kilipokea taarifa kuhusu masuala ya maadili, kilipokea na kuridhia marekebisho ya kanuni mpya za fedha na mali za chama na jumuiya zake na kimepokea na kuridhia uteuzi wa wajumbe wa Baraza la Wadhamini wa CCM.