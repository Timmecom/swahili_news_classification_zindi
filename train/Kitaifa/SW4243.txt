 Rais John Magufuli amempongeza Rais wa Kenya Uhuru Kenyatta kwa kulaani kitendo cha Mbunge wa jimbo la Starehe, Charles Njagua  Jaguar  kutoa kauli za chuki dhidi ya wafanyabiashara wageni nchini humo, wakiwemo wa kutoka Tanzania na Uganda.Ametoa pongezi hizo, leo, Ijumaa, wilayani Chato, mkoani Geita, muda mfupi baada ya kumpokea Rais Uhuru katika Uwanja wa Ndege wa Chato. Uhuru yupo nchini kwa ziara binafsi ya siku mbili.  Ujumbe ulionitumia kupitia Balozi wa Kenya nchini Tanzania nimeupata na nikuthibitishie kuwa sisi Watanzania tunawathamini na kuwapenda sana Wakenya na hivyo ni lazima kwa pamoja tupige vita kauli ambazo zitawagawanya wananchi wetu,  aliongeza. Kwa upande wake Rais Uhuru ameeleza kuwa ujio wake wilayani Chato ni ya kipekee, kwani amekuwa Rais wa kwanza, tena kutoka nje wa Tanzania kufika wilayani hapo. Alieleza kuwa ni lazima nchi za Jumuiya ya Afrika Mashariki ziendeleze juhudi za kuwaleta wananchi wake pamoja na kuendeleza umoja, kwenye shughuli za maendeleo na za kijamii. Kama viongozi wa Jumuiya ya Afrika Mashariki lazima tuhakikishe watu wetu wanatembeleana na kufanya biashara pamoja lakini pia kuoana, maana hii ni njia ya kuondoa mipaka ya ukabila,  alisema. Aliongeza: natamani Jumuiya ya Afrika Mashariki ifahamu kuwa ikitajirika nchi moja kati yetu na nyingine zinatajirika. 