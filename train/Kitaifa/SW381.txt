 MAMLAKA ya Mawasiliano Tanzania (TCRA), imesema baada ya Desemba 31, mwaka huu laini za simu ambazo hazijasajiliwa kwa kutumia mfumo wa kuchukua alama za vidole, zitafungiwa kutumia huduma za mawasiliano.Hivyo, mtumiaji wa huduma za mawasiliano atatakiwa kuanza hatua mpya za kusajili laini kwa mfumo uliowekwa. Akizungumza na wadau wa mawasiliano jana jijini Dar es Salaam, Mkuu wa TCRA Kanda ya Mashariki, Lawi Odiero alisema usajili wa laini kwa kutumia kitambulisho cha taifa na kuchukuliwa alama za vidole umekuwa wa kusuasua kwa sababu watu wengi wanadhani muda bado mrefu.Odiero alisema mfumo waliouweka utafanya utambuzi wa laini zote zilizosajiliwa kuanzia Mei Mosi mwaka huu hadi Desemba 31, mwaka huu na zile ambazo zitakuwa hazijasajiliwa zitafungiwa.  Nitoe wito kwa wananchi wote kwenda kusajili laini zao ili waweze kuendelea kupata huduma za mawasiliano. Hivi sasa watu wengi wamekaa wakisubiri Desemba ifike hii sio sahihi kwa sababu itakuja kuwagharimu,  alisema Odiero.Aliongeza kuwa sababu za kutumia mfumo huo mpya wa usajili ni kwa lengo la kupambana na changamoto za udhibiti wa mawasiliano ikiwemo matumizi mabaya ya mitandao ya kijamii na uhalifu. Alisema Kanda hiyo inabeba Mikoa ya Dar es Salaam, Morogoro, Lindi, Mtwara na Pwani na kwamba watumiaji wake wengi wa huduma za mawasiliano wamekuwa wakichangia matumizi mabaya ya mitandao kwa kutuma jumbe za matusi, uhalifu wa mtandao na kusambaza jumbe za mawasiliano.Odiero alisema kutokana na ukuaji wa sekta ya mawasiliano umeleta changamoto mbalimbali nchini hivyo, wao kama wadhibiti wanahakikisha changamoto zote zinadhibitiwa ili kuwa na huduma bora za mawasiliano.  Tunaendelea kushirikiana na jeshi la polisi kuwabaini watu wanaofanya uhalifu wa kimtandao ili wachukuliwe hatua za kisheria,  alisisitiza.Akizungumzia mkataba wa huduma kwa mteja, Ofisa Utumishi Mwandamizi Mkuu, Kitengo cha Kudhibiti Ubora wa Mawasiliano TCRA, Boniface Latia alisema mkataba huo utaongeza uwajibikaji na uwazi katika taasisi hiyo. Latia alisema lengo la mkataba huo ni kuboresha maisha ya watanzania kupitia udhibiti wenye ufanisi unaochochea na kukuza ubunifu kupitia upatikanaji wa huduma bora na imara za mawasiliano.