 SHIRIKA la Taifa la Hifadhi ya Jamii (NSSF), limepanga kutumia vitambulisho vya wajasiriamali, vilivyotolewa na Rais John Magufuli kwa ajili ya kuwasajili wanachama wapya wa mfuko huo kwa upande wa sekta isiyo rasmi.Aidha, shirika hilo limeweka mfumo wa Teknolojia ya Habari na Mawasiliano (TEHAMA), utakaotumika kutunza kumbukumbu za fedha hivyo kuongeza udhibiti wa ndani na usahihi wa taarifa. Hayo yamebainishwa na Mkurugenzi Mkuu wa NSSF, William Erio alipokuwa akielezea utekelezaji wa maagizo ya Kamati ya Kudumu ya Bunge ya Hesabu za Serikali (PAC) iliyoyatoa kwa shirika hilo katika kikao cha Oktoba 31, mwaka jana kwa hesabu zilizoishia Juni 2017.Kuhusu utekelezaji wa agizo la kuongeza wanachama kutoka kwenye sekta isiyo rasmi, Erio alisema tayari mfuko umeshasajili mfumo mpya wa sekta isiyo rasmi kwa Mamlaka ya Usimamizi wa Mifuko ya Hifadhi ya Jamii (SSRA). Alisema matarajio ya mfuko ni kuandikisha waendesha bodaboda na bajaji wapatao 22,000 na kuwa kati ya Januari na Aprili wameandikisha wanachama 4,300. Tumepanga kuyafikia makundi mengine kwa kutumia vitambulisho vya wajasiriamali vilivyotolewa na serikali kwa kuwasiliana na mamlaka za Serikali za Mitaa na mikoa. Pia moja ya mafao tutakayotoa ni bima ya afya na tayari tumeanza mazungumzi na NHIF ili fao hilo litolewe na mfuko huo,  alisema.Alisema mfuko umetekeleza agizo la kutunza kumbukumbu za fedha kwa kutumia mfumo wa Tehama ili kuongeza udhibiti wa ndani na usahihi wa taarifa zinazotolewa, na kuwa mfuko umeweka upya mfumo wake wa fedha na kuusimika rasmi Aprili 8, mwaka huu.Kwa sasa kumbukumbu zake zote za fedha, zitatunzwa kielektroniki na hesabu za mwaka wa fedha unaoishia Juni mwaka huu zitatolewa ndani ya mfumo huu. Kuhusu utekelezaji wa agizo la masuala ya usuluhishi wa hesabu ambayo hayajapata majibu kutoka benki, Erio alisema kuanzia Mei 2, mwaka huu, NSSF imeanza rasmi kufanya usuluhishi wa kibenki kwa kutumia mfumo mpya wa kieletroniki. Masuala ya usuluhishi wa kibenki yalikuwa na changamoto kutokana na zoezi la usuluhishi kufanyika pasipo kutumia mfumo wa kieletroniki na usuluhishi ulikuwa ukifanyika katika ofisi za mikoa na hivyo kufanya utaratibu wa ufuatiliaji kuchukua muda mredu katika kutatatua.