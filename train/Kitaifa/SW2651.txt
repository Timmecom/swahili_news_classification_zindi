 UPANDE wa utetezi katika kesi ya uhujumu uchumi, inayomkabili Mkurugenzi wa Mradi wa Mabasi Yaendayo Haraka Dar es Salaam (UDART), Robert Kisena (46) na wenzake katika Mahakama ya Hakimu Mkazi Kisutu, Dar es Salaam umeutaka upande wa mashitaka kukamilisha upelelezi ili hatua nyingine ziweze kuendelea.Wakili wa Utetezi, Zuri el Kazungu alidai hayo jana mbele ya Hakimu Mkazi Mwandamizi, Augustine Rwizile wakati shauri hilo lilipokuja kwa ajili ya kutajwa.Kazungu aliuomba upande huo wa mashtaka, waseme ni lini watakamilisha upelelezi wa shauri hilo ili hatua nyingine ziweze kuendelea.Baada ya maelezo hayo, Wakili wa Serikali, Wankyo Saimon alidai upelelezi bado unaendelea na kwa mazingira ya shauri hilo maeneo yanayofanyiwa upelelezi ni mengi, hivyo hawawezi kueleza wamefikia wapi. Tunaendelea kuwahimiza wenzetu wanaofanya upelelezi waharakishe ila nisisitize kwa mazingira ya shauri hili hatuwezi kusema upelelezi utakamilika lini kwani ni mwezi mmoja tu umepita tangu washtakiwa hawa tuwafikishe mahakamani,  alidai Saimon.Hakimu Rwizile aliahirisha kesi hiyo hadi Juni 6, mwaka huu kwa ajili ya kutajwa na washitakiwa wamerudishwa rumande. Mbali na Kisena, washitakiwa wengine katika kesi hiyo ni mkewe Florencia Membe, Kulwa Kisena (33), Charles Newe (47) na raia wa China, Cheni Shi (32).Washitakiwa hao wanakabiliwa na mashitaka 19, ikiwemo la kusababisha hasara kwa UDART ya Sh bilioni 2.41. Katika mashitaka hayo yapo ya kuongoza genge la uhalifu, kujenga kituo cha mafuta bila kibali, kuuza mafuta sehemu zisizoruhusiwa, wizi wa mafuta na utakatishaji fedha wa Sh bilioni1.2, kughushi na kusababisha hasara ya Sh bilioni 1.4.Katika mashitaka ya pili yanawakabili washitakiwa wanne ambao ni Kisena, Kulwa, Simon na Membe ambalo ni kujenga kituo cha mafuta ya petroli bila kibali kutoka Mamlaka ya Udhibiti wa Huduma za Nishati na Maji (EWURA).