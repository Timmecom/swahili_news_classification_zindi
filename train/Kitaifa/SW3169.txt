 WAZIRI wa Nchi, Ofisi ya Waziri Mkuu (Sera, Bunge, Ajira, Vijana na wenye Ulemavu), Jenista Mhagama ameitaja mikoa 11 iliyoanzisha mabaraza ya biashara na hadi sasa yako hai na kubainisha kuwa mikoa mingine ilitekeleza agizo la kuanzisha mabaraza hayo tu, lakini utendaji wa mabaraza hayo umekuwa siyo endelevu.Ameitaja mikoa hiyo 11 ambayo mabaraza yake yako hai hadi sasa kuwa ni Dodoma, Kigoma, Tanga, Geita, Morogoro, Shinyanga, Dar es Salaam, Pwani, Iringa, Songwe na Mbeya.Aidha, amebainisha kuwa mikoa mingine ambayo mabaraza yake hayafanyi vikao inakiuka Waraka wa Rais Namba Moja wa Mwaka 2001 unaosisitiza kuanzishwa kwa mabaraza hayo na utendaji wake kuwa endelevu.Alizungumza hayo wakati wa kufuatilia utekelezaji wa shughuli za Baraza la Taifa la Biashara mkoani Kigoma. Aifafanua kuwa dhumuni kuu la kuanzisha mabaraza ya biashara hususani katika ngazi ya wilaya na mikoa ni kuweka mfumo rasmi wa kuwakutanisha viongozi wakuu wa serikali na sekta binafsi katika kila ngazi ya utawala, kujadiliana jinsi ya kuboresha mazingira ya biashara na uwekezaji nchini kwa ajili ya kukuza sekta binafsi ambayo ndio mhimili muhimu wa kukuza uchumi wa nchi. Hatuwezi kuwa tunamshuhudia Mheshimiwa Rais wa Awamu ya Tano, Dk John Pombe Magufuli anaitisha vikao vya Baraza la Taifa la Biashara katika ngazi ya Taifa, lakini katika ngazi ya mkoa na wilaya hamtekelezi maagizo hayo, lazima mabaraza yakutane ili kutatua kero za wafanyabiashara na wawekezaji katika ngazi ya mkoa na wilaya, lakini pia itasaidia kuibua fursa za uwekezaji na kuzinadi fursa hizo, na sisi tumeamua kukagua mkoa mmoja baada ya mwingine ili kupunguza kero za wafanya biashara na wawekezaji,  alisema.