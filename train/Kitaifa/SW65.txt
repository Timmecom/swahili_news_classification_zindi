 KATIKA kukabiliana na changamoto ya gharama kubwa ya upimaji hasa katika vituo vya afya binafsi, serikali imeimarisha upatikanaji wa huduma hiyo kwa bei nafuu kwa hospitali za umma.Hayo yameelezwa jana jijini hapa na Mganga Mkuu wa Serikali, Profesa Muhammad Kambi wakati akizungumza na waandishi wa habari kuhusu kuendelea kuwepo kwa uongwa wa homa ya dengue.Profesa Kambi alisema kumekuwapo na ongezeko la wagonjwa wa homa ya dengue ambao kati ya wagonjwa 1,237 waliothibitishwa kuwa na virusi vya dengue, wagonjwa 1,150 wametokea Dar es Salaam, 86 Mkoa wa Tanga huku mmoja akitokea Singida. Takwimu za mwenendo wa ugonjwa huu ni kuwa Januari kulikuwa na wagonjwa 56, huku Februari idadi ilifikia 82, Machi walifikia wagonjwa 159 na Aprili wagonjwa 940 na vifo viwili (2), ongezeko hili linatokana na kuimarika kwa ufuatiliaji na elimu kwa wananchi.  Aidha, watu hao wawili waliofariki walikuwa na maradhi mengine pia ambayo yamechochea kutokea kwa vifo hivyo,  alisema Mganga Mkuu wa Serikali.Aidha, alisema wizara inashughulikia suala la gharama kubwa za upimaji wa ugonjwa wa homa ya dengue kwa kuhakikisha inaimarisha upatikanaji wa huduma za upimaji wa gharama nafuu kwenye vituo vya umma. Wizara inatambua kuwa gharama ya upimaji wa ugonjwa huo kwa sasa ni ghali hasa katika vituo vya huduma za afya binafsi na inalishughulikia suala hilo kwa inaimarisha upatikanaji wa huduma za upimaji wa gharama nafuu kwenye vituo vya umma.  Pia wizara imewasiliana na Mfuko wa Taifa wa Bima ya Afya ili kuona namna ya sasa kuungiza ugonjwa huu katika kugharimiwa na mfuko,  alieleza.Alisema pia imeshanunua vitendanishi vyenye uwezo wa kupima wagonjwa 1,870 na kuzisambaza kwenye vituo maalumu vya ufuatiliaji vya ugonjwa huo nchini na vile ambavyo vimekuwa vikitoa taarifa ya wagonjwa na kuwa ununuzi wa vitendanishi zaidi unaendelea kulingana na mahitaji.Akizungumzia juhudi zingine zinazofanywa na wizara, mikoa na halmashauri, Profesa Kambi alisema ni kuendelea kuangamiza mazalia ya mbu na viluwiluwi katika Mkoa wa Dar es Salaam na mikoa mingine.Alisema pia wizara imeandaa mpango wa dharura wa miezi sita (Mei hadi Oktoba mwaka huu) wa kukabiliana na ugonjwa huo nchini, na kuandaa mwongozo wa matibabu kwa watoa huduma katika vituo vya afya. Pia kuendelea na kuimarisha mfumo wa ufuatiliaji wa uongwa wa Dengue uliopo kwenye vituo maalumu (Sentinel Surveillance Site) ambavyo vipo katika mikoa ya Dar es Salaam ambavyo hospitali za Mwananyamala, Ilala, Temeke na Vijibweni na vile vile katika hospitali ya Bombo katika Mkoa wa Tanga,  alisema.Jinsi ya kujikinga Profesa Kambi alisema wananchi wanapaswa kufukia madimbwi ya maji yanayotuama au kunyunyizia dawa ya kuua viluwiluwi vya mbu kuondoa vitu vinavyoweza kuweka mazalio ya mbu, kufyeka vichaka karibu na makazi. Pia kuondoa vitu vyote vinavyoruhusu maji kutuama, kufyeka vichaka vilivyokaribu na makazi, kuhakikisha maua yanayopangwa kwenye makopo hayaruhusu maji kutuama na kufinika majitaka kwa mifuniko imara. Mbali na hilo, aliisihi jamii kuvaa nguo ndefu ili kujikinga kuumwa na mbu, kutumia vyandarua vyenye viuatilifu, kutumia dawa za kufukuza mbu na kuweka nyavu kwenye madirisha na milango ya nyumba za kuishi.Ugonjwa wa Homa ya Dengue unasababishwa na virusi vinavyoenezwa na mbu aina ya Aedes ambao ni weusi wenye madoamadoa meupe yenye kung aa na dalili za ugonjwa huu huanza kujitokeza kati ya siku ya tatu hadi 14 tangu alipoambukizwa virusi vya homa ya dengue na wakati mwingine dalili zake zinafanana na malaria.Pia dalili za ugonjwa huo ni homa ya ghafla, kuumwa kichwa hususani sehemu za macho na maumivu ya viungo kwa ujumla. Dalili nyingine ni kutokwa na damu sehemu za fizi, midomoni, puani kwenye macho na kwenye njia ya haja kubwa na ndogo, hatua hii hufikiwa na baadhi ya watu ambao hali zao zinakuwa mbaya kidogo.