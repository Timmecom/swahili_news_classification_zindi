 PAMOJA na mvua kubwa inayoendelea kunyesha jijini Dar es Salaam iliyosababisha changamoto ya usafi ri, mamia ya watu wakiongozwa na Rais, Dk John Magufuli wamejitokeza kuuaga mwili wa Mwenyekiti wa Kampuni za IPP, Dk Reginald Mengi (77).Tukio la kuuaga mwili wa Dk Mengi ambaye hadi mauti yanamkuta akiwa Umoja wa Falme za Kiarabu, Dubai usiku wa kuamkia Mei 2, mwaka huu, alikuwa Mwenyekiti wa Wamiliki wa Vyombo vya Habari Tanzania (MOAT), lilifanyika kwenye viwanja vya Karimjee jijini Dar es Salaam.Viongozi wengine waliojitokeza kumuaga bilionea huyo ni Makamu wa Rais, Samia Suluhu Hassan, Rais mstaafu wa Awamu ya Pili, Ali Hassan Mwinyi, Makamu wa Rais mstaafu Awamu ya Nne, Dk Mohamed Bilal, Katibu Mkuu Kiongozi, Balozi John Kijazi na Katibu Mkuu Kiongozi mstaafu, Balozi Ombeni Sefue.Wengine ni Jaji Mkuu wa Tanzania, Profesa Ibrahim Juma, Jaji mstaafu, Mohamed Othman Chande, mabalozi, mawaziri na mawaziri wastaafu, wabunge, viongozi wa dini na vyama vya siasa. Tukio hilo la kuuaga mwili wa Dk Mengi lilitajwa kama sherehe ya kufurahia maisha yake ya hapa duniani, kwa kuweza kusaidia nyanja zote, ikiwamo ya kiuchumi, kisiasa na kijamii, hususan kuwasaidia wenye ulemavu kupata haki zao.Uwanja ulizizima kwa saa kadhaa wakati wa kuagwa kwa mwili wa mzee huyo huku vilio vikisikika na majonzi kutoka kwa watu hususani wenye ulemavu ambao walikuwa wakizimia mara baada ya kutoa salamu zao za mwisho.Profesa Kabudi: Ni pigo kwa taifa Akitoa salamu kwa niaba ya serikali, Waziri wa Mambo ya Nje ya Nchi, Profesa Palamagamba Kabudi alisema kuwa kifo cha Dk Mengi ni pigo kubwa kwa kampuni alizomiliki na kuziongoza na zaidi ni pigo kwa taifa.Alisema kifo cha Dk Mengi kilitokea ghafla kwani aliondoka nchini akiwa mzima na alipofika Dubai ndipo mauti yalimkuta hivyo serikali kwa kupitia ubalozi mdogo wa Dubai walihakikisha taratibu zote za kuhifadhi mwili na kuusafirisha unafanyika salama. Licha ya siku ya Ijumaa kwa nchi ya Dubai ni mapumziko, lakini ubalozi wetu ulihakikisha kuwa taratibu za kupata nyaraka zote za kusafirisha mwili zinapatikana na taratibu zilikamilika jioni. Hivyo kwa kipekee nimpongeze Balozi wa Tanzania nchini humo, Mbarouk Nassoro Mbarouk kwa kufanya kazi hii kwa ufanisi,  alisema Profesa Kabudi.Alisema kifo ni fumbo ambalo ajuaye ni Mwenyezi Mungu hivyo wanapaswa kumshukuru kwa sababu serikali imeguswa na msiba huo kwa kuwa alifanya mambo mengi kwenye sekta ya uchumi kwa kuanzisha kampuni za IPP, sekta za gesi, madini na mafuta, kuchangia sekta za kilimo, afya na kutoa ajira kwa mamia ya watu.Profesa Kabudi alieleza kuwa Dk Mengi alikuwa chachu ya kuhamasisha wawekezaji wazawa kufanya uwekezaji na biashara mbalimbali nchini na kwamba alishawishi mabadiliko ya sera ya uchumi na kutoa majawabu ya kuboresha sera hizo. Dk Mengi alikuwa chachu ya sera ya viwanda kwa kuhakikisha Tanzania inakuwa nchi ya uchumi wa kati kwa sababu alikuwa na mikakati mbalimbali ya kusaidia uchumi wetu kwa kutaka kuwekeza kwenye uundaji wa magari kwa kushirikiana na Kampuni ya Young Sung iliyopo Korea na kuanzisha viwanda vya dawa za binadamu,  alisisitiza.Pia alisema mchango wa Dk Mengi ni mkubwa kwa kuwa alihakikisha Watanzania wanaweza kuwekeza nchini ikiwa watakuwa na nia hiyo.Kwa upande wa kijamii, Profesa Kabudi alisema mzee huyo atakumbukwa kwa upendo wake, ukarimu na huruma kwa wanyonge, walemavu na wahitaji hivyo aliwagusa kwa maisha yao mbalimbali.Kwa mujibu wa Profesa Kabudi, Dk Mengi alikuwa mdau wa mazingira kwa kuhamasisha upandaji wa miti kwenye misitu inayozunguka mlima Kilimanjaro na kwamba maisha yake yana mambo mengi ya kujifunza.Dk Mwakyembe: Wanamichezo watamkumbuka daima Waziri wa Habari, Utamaduni, Sanaa na Michezo, Dk Harrison Mwakyembe alisema alikosa fursa ya kujadiliana na mzee huyo kuhusu timu ya taifa inayotarajia kwenda Misri kwa kuhakikisha kuwa kuna uzalendo na utaifa.Alisema hauwezi kuzungumzia sekta ya habari, sanaa na michezo bila kumzungumzia Dk Mengi hivyo amechangia kwa kiasi kikubwa maendeleo ya nchi.Katibu wa Itikadi na Uenezi wa CCM, Humphrey Polepole alisema kutengemaa kwa siasa za chama hicho kuanzia 2015 hadi 2019 ni kutokana na ushauri wa Dk Mengi na kwamba alihakikisha kuwa sekta binafsi zinakuwa injini ya uchumi.Pia alisema ni mtu aliyebarikiwa kuwa na utajiri, uzalendo na utaifa kwa kusaidia watu na kuwa mshauri wa masuala ya kiuchumi na biashara pamoja na kuwa daraja kwa sekta binafsi na serikali.Mwakilishi wa Kituo cha Demokrasia Tanzania (TCD), James Mbatia alisema wito walioachiwa na Dk Mengi ni kuhakikisha kuwa kunakuwapo maridhiano kwa vyama vya siasa ili kuepuka kumwaga damu wakati wa uchaguzi ujao. Alisema Dk Mengi aliwaasa wanasiasa kutumia ndimi zao vizuri ili Tanzania iwe mahali salama pa kuishi.Akitoa wasifu wa Dk Mengi, Balozi Juma Mwapachu alisema ameacha mke na watoto wanne na kwamba alikuwa ni mtu wa imani kwamba aliamini ndoto, fikra, uwezo na mafanikio yake ni kutoka kwa Mungu.Balozi Mwapachu alisema Mengi aliukataa umasikini uliokuwepo nchini licha ya kuwepo kwa rasilimali nyingi hivyo akahakikisha kunakuwepo sera bora ya uchumi, jamii na afya.  Aliwahi kugharamia upasuaji wa watoto wenye tundu kwenye moyo nchini India na kuwafadhili wasichana wa Kimasai kupata elimu, walemavu na kubadili fikra za wananchi wenye ulemavu,   alisisitiza.Aliongeza kuwa Dk Mengi alikuwa na fikra pevu kwenye masuala ya ujasiriamali na kwamba alikuwa akikutana na wataalamu mbalimbali wa sayansi na teknolojia kwa ajili ya kugeuza fikra za vijana kutoka kuajiriwa hadi kujiajiri, jinsi ya kupata mitaji na kuhimiza mitaala ya elimu iinue ujasiriamali.Alifafanua kitabu chake cha I Can, I Must, I Will ni urithi mkubwa aliouacha baada ya kuhamasishwa na mtoto wake Rodney aliyemtaka kuandika kitabu kuhusu maisha yake na kwamba tayari alikamilisha tafsiri ya Kiswahili hivyo kimebaki kuchapishwa.Mwili wa Dk Mengi unasafirishwa kwa njia ya ndege leo kwenda Moshi, mkoani Kilimanjaro kwa ajili ya maziko yanayotarajiwa kufanyika kesho Machame.