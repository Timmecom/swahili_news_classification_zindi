 MAMLAKA ya Elimu na Mafunzo ya Ufundi Stadi (VETA), imebuni taa za kuongoza magari zinazosimamiwa na mtu, badala ya kujiendesha kwa lengo la kuokoa maisha ya askari wa usalama barabarani wanaogongwa na madereva wazembe.Pia kuondoa msongamano wa magari kwenye barabara iliyozidiwa. Hayo yalibainishwa na Mwalimu wa Madereva wa Magari Makubwa na Mabasi kutoka VETA-Kionda, William Munuo wakati akizungumzia ubunifu huo kwenye banda la VETA katika Maonesho ya 43 ya Biashara ya Kimataifa ya Dar es Salaam(DITF) yanayoendelea.Alisema walifanya utafiti wa taa zilizopo nchini kwenye makutano mbalimbali ya barabara na kugundua wakati wa msongamano, askari hulazimika kuingilia kati taa na kuanza kuongoza magari kwa kuyaita, jambo ambalo wakati mwingine ni hatari kwa maisha yao.  Tuliona tubuni taa zitakazomsaidia askari kuongoza magari akiwa pembeni ya barabara mahali salama, lakini pia zitakazotumika kuondoa msongamano kwenye barabara yenye foleni kwa wakati huo,  alisema.Akiuelezea mfumo huo, alisema taa walizobuni zinafungwa kwenye makutano ya barabara husika, kisha swichi ya kuziongoza inafungwa pembeni mwa barabara kwenye kichumba na askari hatakiwi kusimama barabarani bali ndani ya kichumba hicho ili aonapo foleni imezidi barabara fulani ndiyo anabonyeza taa ya kijani kuyaita.Alisema taa hizo ni rahisi kutumia badala ya taa za sasa ambazo zinaongoza magari kwa kufuata muda uliopangwa, hivyo hata foleni ikiwa barabara moja taa hizo haziwezi kutoa kipaumbele magari kupita.Aidha alisema taa hizo bunifu zinawasaidia polisi wa usalama barabarani kutochomwa jua au kunyeshewa mvua na pia kuwaepusha na moshi wa magari kwa kukaa ndani ya chumba chenye swichi ya taa na kuongoza magari ambacho kina utulivu na kivuli.Alisema hata dereva akiwa mzembe au akifeli hawezi kumgonga askari, kwa sababu hayupo barabarani na hiyo inamfanya askari huyo afanye kazi kwenye mazingira bora na kwa utulivu.Munuo alisema hivi sasa wamepeleka ubunifu huo Tume ya Taifa ya Sayansi na Teknolojia (COSTECH) na Wakala wa Ufundi na Umeme (TEMESA) na kuwaonesha jinsi unavyofanya kazi na wao kuona na kusema watakutaka na wadau kuzungumzia ubunifu huo.