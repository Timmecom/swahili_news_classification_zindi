 MFUKO wa Bima ya Afya (NHIF) mkoani Lindi umetoa msaada wa simu za mkononi zenye thamani ya Sh milioni 600 kwa mikoa ya Lindi, Mtwara, Tanga, Songwe na Mbeya.Meneja wa NHIF mkoani Lindi, Emannuel Mikwabi alisema hayo jana wakati alipokuwa akizungumza na HabariLeo ofisini kwake mjini hapa, kuwa mfuko ulifadhili hospital za mikoa baada ya kutoa mafunzo kwa waandikishaji wa mfuko wa afya ya jamii, mikoani humo. Alisema simu 3,348 ambazo zitasambazwa katika mikoa hiyo zitasaidia kuwaandikisha wanachama wa mfuko huo kwa wakati hata akiwa kijijini anakoishi atapatiwa huduma hiyo.Mikwabi alisema kwamba simu hizo zitaongeza idadi ya wanachama kwa kipindi hiki kwani hata kama sehemu haina mawasiliano taarifa za mwanachama zitachukuliwa na zitahifadhiwa ndani ya simu baadaye zitatumwa makao makuu na kuandikishwa.Kaimu Mganga Mkuu wa Mkoa wa Lindi, Dk John Sijaona alisema mkoa wake ulishapewa simu 548 kutoka mfuko huo mwezi huu na kuwa simu hizo zina mfumo wa uandikishaji mwanachama hata kama yuko kijijini mwandikishaji atafika huko na kuwaandikisha.Alisema inaondoa changamoto ya kutokuwapo mtandao, huwa inafanya kazi ili mradi simu iwe na chaja. Taarifa za mwanachama mpya zitachukuliwa kwa wakati. Hata hivyo alisema kwamba mfuko huo mkoa wa Lindi ulikabidhiwa simu 548 kati ya waandikishaji 698 na kuongeza kuwa bado zinahitajika simu kama 100 hivi ili waandikishaji wote wawe na simu hizo za unadikishaji mkoani hapa.