 SERIKALI ya Mapinduzi ya Zanzibar (SMZ) imekuwa inatumia wastani wa Sh bilioni tatu kila mwaka kusafi risha wagonjwa nje ya nchi kwa ajili ya kupata huduma za matibabu, tayari imeanza kuchukua hatua za kukabili changamoto hiyo.Hatua iliyochukuliwa ni ile ya kuingiwa kwa makubaliano baina ya Hospitali ya Taifa ya Muhimbili (MNH) na Hospitali Kuu ya Rufaa ya Mnazimmoja mjini Unguja, ili wagonjwa wa Zanzibar waweze kutibiwa Muhimbili.Mkurugenzi wa Hospitali ya Mnazimmoja, Jamala Taib alisema jana kuwa makubaliano hayo ya miaka mitatu lengo lake ni kuboresha huduma za afya kwa kushirikiana kwa pamoja.Alisema wapo zaidi ya wagonjwa 110 wanaosubiri huduma za matibabu ya nje ya nchi, idadi ambayo ni kubwa inayohitaji fedha nyingi.   Makubaliano yetu ya miaka mitatu lengo lake kubwa ni kuwapatia huduma za matibabu wagonjwa wetu katika Hospitali ya Taifa ya Muhimbili ambayo ina uwezo mkubwa wa kutoa matibabu ya aina mbalimbali,  alisema.Jamala alisema Hospitali ya Taifa ya Muhimbili imepiga hatua kubwa katika kufanya upasuaji wa aina mbalimbali kwa kutumia teknolojia ya kisasa ambayo hufanyika katika baadhi ya nchi za Ulaya.Alisema makubaliano hayo yataokoa fedha nyingi za kigeni ambazo zilikuwa zitumike kusafirisha wagonjwa kwenda katika nchi mbalimbali za Ulaya na Asia. Mwanasheria kutoka Ofisi ya Mwanasheria Mkuu wa Serikali ya Mapinduzi ya Zanzibar, Shufaa Nassor Ali alisema hayo ni makubaliano muhimu ambayo yamelenga katika kuimarisha huduma za afya za wananchi wa Zanzibar kuwa bora.Alisema Ofisi ya Mwanasheria Mkuu wa Serikali imeridhishwa na aina ya huduma ambazo zitapatikana katika Hospitali ya Muhimbili kwa wananchi wanaohitaji matibabu nje ya nchi. Wizara ya Afya ya Serikali ya Mapinduzi ya Zanzibar husafirisha wagonjwa wengi kwenda nje ya nchi ikiwemo India na Israel, wakiwemo watoto wanaokabiliwa na maradhi ya moyo.