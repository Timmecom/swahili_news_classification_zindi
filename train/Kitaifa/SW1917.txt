 MAASKOFU na mashehe nchini, wamemtaka Waziri wa Mambo ya Ndani ya Nchi, Kangi Lugola, apige marufuku matambiko barabarani usiku au mchana kwa kuwa ni aibu kwa taifa.Viongozi hao wa dini pia wamemtaka Lugola kupiga marufuku ibada za kuombea barabara zinazofanyika katika maeneo mbalimbali nchini pale ajali zinapotokea.Hayo yalijiri katika kongamano la masuala ya amani, utulivu na usalama barabarani lililofanyika mkoani Mbeya jana.Mwenyekiti wa Kamati ya Kitaifa ya Maadili, Amani na Haki za Binadamu kwa Jamii ya Viongozi wa Dini nchini, Askofu William Mwamalanga, alisema kuwa Mkuu wa Mkoa wa Mbeya, Albert Chalamila, aliwahi kupiga marufuku waganga wajulikanao kama  lambalamba  kwa kujenga chuki katika jamii kwa vitendo vyao.Aidha, viongozi hao wa dini walilipongeza Jeshi la Polisi kwa kukomesha ajali katika maeneo hatarishi mkoani Mbeya.Kwa upande wao, wauguzi na madaktari wastaafu 21 waliowahi kufanya kazi katika Hospitali za Rufaa za Meta na Tukuyu mkoani Mbeya, walitoa wito kwa serikali kuwaongeza mishahara askari polisi wa usalama barabarani mkoani humo kwa kufanya kazi kwa weledi.Wataalamu hao wastaafu wa afya walisema kuwa ajali zinachangia umaskini nchini lakini pia kusababisha hospitali nyingi kuzidiwa kutokana na upungufu wa damu na dawa.Aliyewahi kuwa Mkuu wa Mkoa wa Morogoro, Dk Rajabu Rutengwe, ambaye ni Mjumbe kwenye Kamati hiyo ya viongozi wa dini, alisema kuwa Polisi mkoani humo wamejitahidi kupunguza matukio ya ajali.Dk Rutengwe alimpongeza Mkuu wa Jeshi la Polisi nchini, IGP Simon Sirro, kwa kupangua safu ya Makamanda wa Mikoa kila mara kama sehemu ya kuboresha utendaji wao.Kwa mujibu wa Dk Rutengwe, ajali nyingi nchini zinasababishwa na rushwa, uzembe wa madereva, ulevi, ubovu wa barabara na elimu duni ya sheria za usalama barabarani kwa madereva.