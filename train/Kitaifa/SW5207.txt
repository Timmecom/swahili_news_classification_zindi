 WAZIRI wa Ardhi, Nyumba na Maendeleo ya Makazi, William Lukuvi amebainisha madudu ya ufisadi yanayofanywa na watendaji kwenye sekta ya ardhi huku akiagiza uchunguzi na kusimamishwa kazi kwa baadhi ya maofisa ardhi.Aidha, ametangaza kufanya mabadiliko ya kiutumishi kwa maofisa ardhi nchi nzima ikiwemo kufanyiwa uhakiki wa kitaaluma na kimaadili kama wanastahiki kubaki kwenye nafasi zao.Lukuvi alitangaza kuchukua hatua hiyo jana jijini hapa kwenye mkutano uliowakutanisha wataalamu kwenye sekta ya ardhi nchini. Siwatishi ila lazima niwaambie ukweli, mmeingia kwenye 18 zangu, sitomvumilia mtu nataka mbadilike. Haiwezekani kiwanja kimoja kigawiwe kwa watu watatu, halafu unajiita mtaalamu uliyesoma. Acheni hayo mambo mtaungua, kuna mahakama ya uhujumu uchumi, tutawapeleka wale wote maana double allocation ni uhujumu uchumi,  alisema.Aidha, Lukuvi ameweka bayana namna ambavyo maofisa ardhi pamoja na baadhi ya vigogo kwenye wizara hiyo wanavyojihusisha kwenye vitendo vya rushwa. Alisema licha ya vigogo hao kuiingizia hasara serikali pamoja na kuwadhulumu wananchi, baadhi wamehamishiwa kwenye maeneo mengine ya kazi, hivyo alimuagiza Katibu Mkuu wa wizara hiyo, Doroth Mwanyika, kuwachukulia hatua ikiwemo kuwasimamisha kazi watumishi sita.Akizungumzia suala la Ofisa Ardhi wa Mkoa wa Lindi, aliyemtaja kwa jina la Manase Nkule Waziri Lukuvi alisema ameuza ardhi ya ufukwe yenye ukubwa wa ekari 6,000 kwa ahadi ya kujengewa zahanati na kuwa pamoja na kufanya vibaya huko Lindi amehamishiwa Sengerema. Kuna ofisa ardhi anaitwa Manase Nkule, huyu amehamishiwa Sengerema huku akitokea Lindi ambapo ametoa ardhi ya eneo lote la Pwani ya bahari zaidi ya ekari 6,000 kwa mtu anayeitwa Ikbar eti kwa ahadi ya kujenga dispensary (zahanati),  alieleza.Lukuvi alisema ofisa huyo bila kufuata taratibu zinazopaswa kuzingatiwa alijichukulia uamuzi huo bila kushirikisha kijiji na wizara, ikiwemo kutoa hati ya umiliki ardhi kwa Ikbar, kitendo ambacho ni kinyume cha sheria. Hivyo namuagiza Katibu Mkuu kumisimamisha kazi Ofisa Ardhi huyo pamoja na kuchunguzwa mwenendo wake,  alisema.Lukuvi alisema tukio lingine ni la mkoani Arusha ambapo Ofisa Ardhi (ambaye hakumtaja jina) amesababisha serikali kudaiwa Sh milioni 300 kwa ajili ya kulipa fidia ya kumilikisha ardhi ambayo hati yake ilifutwa na Rais. Ardhi ambayo umiliki wake ulifutwa na Rais, tena kwa wino mwekundu, Ofisa Ardhi huyo aliimilikisha kwa mtu mwingine, hivyo baada ya serikali kutoa ardhi ya kujenga Chuo cha Nelson Mandera, serikali inalazimika kulipa fidia ya takribani Sh milioni 300. Huyu naye asimamishwe kazi na achunguzwe na nina taarifa amehamishiwa Nkasi,  alisema.Lukuvi pia alibainisha kuwa katika ziara yake alipokuwa akitembelea mikoa na wilaya mbalimbali nchini, akiwa wilayani Rufiji, Ofisa Ardhi wa wilaya hiyo aliyemtaja kwa jina moja la Hando ambaye amehamishiwa Tabora, alikuwa akimkimbia.  Huyo ofisa anaitwa Hando mara mbili nimekwenda wilayani ananikimbia, na amekuwa anatembea na nyaraka pamoja na mafaili ya ofisi bila sababu. Hata Mkuu wa Wilaya na Mkurugenzi hawaogopi. Na amekuwa akilalamikiwa kila mahali, huyu naye asimamishwe kazi na uchunguzi ufanyike. Pia naangizwa kuchunguzwa kwa ofisa mmoja (hakumtaja jina) ambaye Tabora aliharibu, akahamishiwa Mpanda pia aliharibu na sasa kahamishiwa Sengerema, na huyo mwaka 2008 nilipokuwa Mkuu wa Mkoa wa Dar es Salaam alikuwa Kinondoni na kipindi hicho nimfukuza, sasa huyo angalieni rekodi zake zote. Lukuvi pia aliagizwa kuchunguzwa na kusimamisha ofisa ambaye amekuwa katika Halmashauri ya Manispaa ya Kinondoni, alisema kuna ofisa ujenzi ambaye amesababisha matatizo kwa kutoa kibali cha ujenzi kinyume na kile kilichotolewa na Kamati ya Ujenzi. Alibainisha kuwa kamati iliruhusu kujengwa jengo la ghorofa nne lakini ofisa ujenzi aliandika kibali cha ujenzi wa ghorofa tano. Lukuvi alieleza pia kwenye Idara ya Ardhi katika manispaa hiyo kuna vitendo vya rushwa kwa watumishi kuwaomba fedha watu wanaotaka kupatiwa huduma. Kuna binti ambaye ofisa wa Ikulu alikwenda kupatiwa huduma katika ofisi ya ardhi, lakini binti huyo baadaye alimtumia ujumbe mfupi ofisa huyo wa Ikulu kuwa amtumie shilingi 300,000 ili ampatie huduma. Nimeshawaeleza hili na nimearifiwa kuwa binti huyo alikuwa akifanya kazi kwa kujitolea na wameshamuondoa,  alisema.Lukuvi pia aliagiza kuchunguzwa kwa Kaimu Idara ya Ardhi mkoani Dodoma, akidai kuwa afisa huyo amekuwa akijihusisha na vitendo vya kuomba hongo ili kutoa huduma kupitia vijana aliwaweka kwa kazi hiyo. Ukifika ofisini kwake anakuelekeza uende kwa vijana ambao wapo kwenye chumba kingine. Huku watakutaka muelewane kuanzia, kuna ofisa wa jeshi walifanya makubalino kuanzia shilingi 250,000 hadi walipokubaliana kutoa shilingi 50,000 na walichukua hizo fedha na kuweka mifukoni mwao.  Pale pia kuna vijana ambao kazi yao ni kugonga mihuri ambapo wanawatoza shilingi 10,000 wananchi wanaohitaji huduma. Lukuvi pia alimzungumzia Ofisa Ardhi wa Kilwa aliyemtaja kwa jina moja la Sulata ambaye alimdhulumu Sh milioni 33 Joseph Kahama, (mtoto wa Sir Geogre Kahama). Nina ujumbe wake ambao alimtumia kumuomba asimshitaki kwangu sasa taarifa ninazo. Pia nafahamu amemtumia ujumbe mtu mwingine yuko Marekani akitaka ampe Sh milioni 15. Na huyu uchunguzi ufanywe na achukuliwe hatua. Katika kuonesha kuwa uhalifu wa aina hiyo hufanyika katika ngazi ya chini pekee, Lukuvi alisema katika wizara yake watumishi waliomba rushwa ya Sh milioni 28 na kuagiza watumishi hao washughulikie. Waziri huyo alisema kuanzia jana watu hao wasahau kuendelea kupata nafasi hizo za utumishi walizokuwa nazo katika mabadiliko ya kimuundo ambayo wizara hiyo inaenda kuyafanya.Kuhusu mabadiliko ya utendaji kazi yenye lengo la kurahisisha huduma kwa wananchi pamoja na kuondoa urasimu, Lukuvi alimtaka Katibu Mkuu kuhakikisha anatenda haki na kutofanya mabadiliko hayo kwa upendeleo. Alisema mabadiliko hayo ni kuanzia Agosti Mosi, mwaka huu, kila mkoa utakuwa na Ofisi ya Ardhi badala ya zile za kanda, ambazo zitakuwa na wajibu wa kutoa hatimiliki, kusajili hati, michoro ya ramani na kuthaminisha ardhi.