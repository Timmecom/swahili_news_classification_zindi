 WABUNGE wamempongeza Rais John Magufuli kwa kuanzisha sera ya kujenga uchumi wa viwanda na wameomba viwanda hivyo vilindwe na kushauri kuandaliwa kwa mjadala wa kitaifa ili kujadili namna ya kuondoa changamoto zinazowakabili wafanyabiashara nchini. Wabunge hao walitoa sifa na ushauri huo wakati wakijadili bajeti ya Wizara ya Viwanda na Biashara iliyowasilishwa juzi na Waziri mwenye dhamana, Joseph Kakunda. Mbunge wa Ziwani, Ali Salehe Salim (CUF) alihoji kwa nini Waziri wa Viwanda na Biashara hajawaita wafanyabiashara nchini ili kuzungumza nao kuhusu changamoto wanazopata katika kuendesha biashara nchini na wengine wanahamia nchini jirani. Mbunge wa Kinondoni, Maulid Mtulia (CCM) alihoji ni kwa nini waziri hajaamua kukaa na wafanyabiashara ili kutoa nafasi kwao kueleza namna gani wanaweza kusaidia kuondoa mkwamo wa kibiashara kwa kutumia wataalamu waliopo. Mbunge wa Viti Maalumu, Mgeni Jadi Kadika (CUF) alisema juhudi za Rais Magufuli zinatakiwa kupongezwa katika kuanzisha viwanda nchini lakini viwanda hivyo vinatakiwa kusaidia kujenga uchumi wa nchi kwa kutumia malighafi za ndani ya nchi. Mbunge wa Ileje, Janeth Mbene (CCM) alisema kuna haja ya kufanyia kazi mapendekezo ya kuboresha mazingira ya biashara nchini, kwani wafanyabiashara wamekosa amani kutokana na kukosa vibali vya kufanya kazi au kuishi nchini au vibali hivyo kuchukua muda mrefu kutolewa vinapoombwa. Mbunge wa Magu, Bonaventura Kiswaga (CCM) alisema pamoja na jitihada za Rais Magufuli za kuanzisha viwanda nchini, inapaswa viwanda hivyo kulindwa ili visife na mjadala unatakiwa ili kujua adha za biashara na kuboresha mazingira ya kuvutia wawekezaji. Mbunge wa Mufindi Kaskazini, Mahamoud Mgimwa (CCM), alitaka miradi mbalimbali iliyobinafsishwa iingizwe kwenye orodha ya kampuni ili isajiliwe na kujulikana kama ipo na inafanya kazi. Mbunge wa Longido, Dk Godwin Mollel (CCM) alimpongeza Rais Magufuli kwa uamuzi wa kujenga uchumi wa viwanda, akaomba malalamiko ya wabunge kuhusu kero zinazowakumba wafanyabiashara yafanyiwe kazi. Mbunge wa Iramba Magharibi, Mwigulu Nchemba (CCM) alisema, inatakiwa kufanyika utaratibu wa kutenga kanda maalumu za uzalishaji wa malighafi kwa ajili ya viwanda vikubwa vilivyoanzishwa. Mbunge wa Arumeru Mashariki, Gibson Meiseyeki (Chadema) alisema kero za wafanyabiashara kuhusu kodi zinatakiwa kutatuliwa kwa kufanya mikutano na viongozi wa nchi kama ilivyofanyika kwenye madini ili kuhakikisha suluhu inapatikana. Mbunge wa Viti Maalumu, Josephine Gezabuke (CCM) alipongeza ujenzi wa viwanda katika Serikali ya Awamu ya Tano lakini akasema vinatakiwa kutumia malighafi za kilimo, uvuvi na mifugo na kuwa ni vema kuhakikisha mazao hayo yanazalishwa kwa wingi na serikali inawezesha uzalishaji wake. Mbunge wa Kahama, Mashimba Ndaki (CCM) alipongeza serikali kwa kuanzisha viwanda na kuweka mkakati wa kufikia Tanzania ya uchumi wa kati 2025, akahimiza kwamba vinatakiwa kulindwa. Mbunge wa Moshi Vijijini, Antony Komu (Chadema) alisema ili viwanda vilindwe ni lazima kuweka mazingira wezeshi lakini pia kupunguza kodi katika viwanda mfano wa viwanda vya maziwa. Alipongeza mkakati wa ujenzi wa viwanda nchini ili kufikia uchumi wa kati na kusema mkakati huo ni ukombozi kwa vijana wa kike na wakiume kwani wanapata ajira kutokana na nchi kuwa na tatizo la ajira.