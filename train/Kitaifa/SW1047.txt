 WIZARA ya Mambo ya Ndani ya Nchi imeongeza udhibiti biashara haramu ya nyara za serikali, pembe za ndovu, madini, dawa za kulevya na vitu vinavyopita viwanja vya ndege.Hatua hiyo ilitangazwa jana jijini Dar es Salaam na Naibu Waziri, Hamad Masauni alipofanya ziara ya kukagua hali ya usalama katika Uwanja wa Ndege wa Kimataifa wa Julius Nyerere (JNIA) Terminal 1, Terminal 2 na Terminal 3.Masauni alisema madini ya dhahabu kilo 35.34 kusafirishwa kupitia viwanja vya ndege vya Mwanza na Kilimanjaro na kukamatiwa Kenya, kumewatia aibu, hivyo wamechukua hatua madhubuti kudhibiti biashara hizo haramu. Alisema vyombo vyote vya ulinzi na usalama na Mamlaka ya Viwanja vya Ndege Tanzania (TAA) vitashirikiana kuhakikisha wahalifu hawapati nafasi kutumia viwanja hivyo. Lengo la ziara yangu ni kuangalia usalama wa viwanja vya ndege nchini na leo nimeanzia hapa Uwanja wa Ndege wa Kimataifa wa Julius Nyerere ambao ndiyo mkubwa,  alisema. Kitendo cha dhahabu yetu kukamatwa nje ya nchi kimetutia aibu kwa kweli, Mheshimiwa Rais John Magufuli anapambana sana kulinda rasilimali za nchi yetu ziwanufaishe wananchi, hivyo tutafanyia kazi upungufu na changamoto zote jambo hili lisijirudie,  alieleza Masauni.Alizitaja baadhi ya changamoto zinazovikabili viwanja vya ndege ni ushiriki madhubuti wa vyombo vya ulinzi na usalama na TAA, jambo ambalo alisema linafanyiwa kazi ili vyombo hivyo vifanye kazi kwa pamoja kwa ufanisi. Alimwagiza Mkuu wa Jeshi la Polisi nchini, IGP Simon Sirro kupeleka askari wa kutosha uwanjani hapo wenye vigezo na uwezo kubaini vitu vinavyotoroshwa kama madini, dawa za kulevya na nyara za serikali na vitu vingine.Pia alimwagiza IGP Sirro kuongeza idadi ya askari mbwa wenye ubora na sifa ya kubaini vitu vya uhalifu hasa jengo jipya la Terminal 3. Alisema kitengo cha mbwa wa Polisi katika viwanja vya ndege lazima kiimarishwe na atafuatilia kama maagizo hayo yametekelezwa. Kamanda wa Polisi wa Viwanja vya Ndege nchini, Jeremia Shila alisema wamejipanga kimfumo, kimaadili na kiushirikiano ili kuhakikisha hakuna kitu chochote kibaya kinachoweza kuingia nchini au rasilimali yoyote ya nchi kutoroshwa kupitia viwanja hivyo.Ofisa wa Polisi wa Kikosi cha Mbwa Uwanjani hapo, Inspekta Omary Lunyombe alimweleza Waziri Masauni kwa sasa wana mbwa wanne na wanahitaji waongezewe mbwa 12 kukidhi mahitaji.Alisema mbwa wazuri, wenye ubora na uwezo wanapatikana Marekani au Ulaya.  Uwanja huu ni bora Afrika kutokana na teknolojia ya kisasa iliyofungwa. Mifumo ya kukagua abiria na mizigo iko imara na inafanya kazi vizuri. Tuna kamera za kutosha za usalama na watu wa usalama wanafanya kazi vizuri,  alisema Meneja wa Terminal 3, Burton Komba.Akiwa Terminal 2, Ofisa Forodha wa Mamlaka ya Mapato Tanzania (TRA), John Badika alimwonesha Naibu Waziri kupitia kompyuta yake namna wanavyoweza kubaini vitu vya uhalifu vilivyofichwa kwenye mzigo wa abiria.