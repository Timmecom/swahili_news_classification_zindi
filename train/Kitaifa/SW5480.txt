 VIONGOZI wa nchi wanachama wa Jumuiya ya Afrika Mashariki (EAC), wameanzisha rasmi safari ya kuelelea sarafu moja.Hatua hiyo imepongezwa na Watanzania wametakiwa kujiweka tayari kwa suala hilo, kwani lina manufaa kwa nchi. Katika kuelekea safari hiyo, kuna taratibu za kufuatwa, kuhakikisha hakuna nchi inaachwa nyuma, bali inafikia vigezo stahili ili mchakato huo kufikia kikomo kwa muda uliopangwa. Muswada wa Uanzishwaji wa Taasisi za Kifedha ya mwaka 2018, ni mwanzo wa kufikia malengo ya jumuiya hiyo, ikiwa ni ishara ya kukuza uchumi na umoja wa nchi hizo.Sarafu moja itakuwa sawa na ile ya Umoja wa Ulaya (EU), ambapo licha ya kila taifa kuwa na sarafu yake, ipo sarafu ya pamoja ambayo ni euro. Wabunge wa jumuiya hiyo na wachumi, wamezungumzia safari hiyo kwa kuwataka wananchi kutokuwa na hofu, kwani Tanzania ni nchi mojawapo itakayonufaika kwa umoja huo kutokana na jinsi uchumi wake unavyokua kwa kasi.Mbunge wa EAC kutoka Tanzania, Maryam Ussi Yahaya anasema muswada uliosainiwa unasaidia kuanzishwa kwa taasisi za fedha za jumuiya, jambo litakalosaidia katika kuanzisha sarafu moja, ambapo wafanyabiashara watatumia fedha ya aina moja. Alisema miongoni mwa malengo ya Jumuiya ya Afrika Mashariki ni kuanzisha sarafu moja ifikapo mwaka 2025.Miongoni mwa makubaliano hayo ni kuwa na uchumi unaokaribiana bila kutofautiana, kila nchi iwe inakopesheka kwa viwango waliyoweka na kama itakubalika itakuwa bora kwa nchi husika kama inavyofanya vizuri euro kwa sasa.Mbunge mwingine, Nkuhi Haji akitaka Watanzania kubadili mtazamo katika kufanya kazi na biashara kwenye jumuiya ili kunufaika na Umoja wa Sarafu utakapokuwa tayari, kwani nchi itakayokuwa ikifanya biashara na shughuli nyingine ndiyo itanufaika.Alisema yeye anaona haijafika mahali kwa nchi hizo kuwa na suala la pamoja, kwani kila nchi inafanya mambo kivyake, hivyo inahitajika mchakato huo kufanyika kwa umakini hata ikifikia miaka 50 kukamilisha.Mbunge Habib Mnyaa alisema tofauti ya fedha kwa nchi wanachama si kitu, bali kikubwa ni kuzingatia uchumi unavyokua na kukamilisha hatua nne walizokubaliana kufikia kabla ya kuanza rasmi. Alisema hatua ya kwanza iliyosainiwa na marais, inatakiwa kukamilika mwaka 2024, lakini inaweza kuchelewa, kwani imechukua muda. Lakini, wakati michakato ikiendelea ni vema Watanzania kujiandaa kwa kuanzisha viwanda ili kuuza katika nchi za EAC wakati wa Umoja wa Forodha. Alisema kwa sarafu moja, wafanyabiashara hawatakuwa na sababu ya kubadili fedha wanapofika mipakani, jambo litakalowasaidia kupungua thamani ya fedha.Sarafu moja huleta muungano wa nchi kiuchumi, biashara na uwekezaji huwa rahisi na kuwezesha muingiliano wa watu na mitaji ndani ya jumuiya. Pia, huondoa hasara za kuwa na sarafu tofauti, zinazohitaji kubadilishwa ili kufanikisha biashara kati ya mataifa wanachama, hivyo kukuza uchumi wa nchi zote. Mhadhiri Mwandamizi wa Uchumi na Mazingira katika Chuo Kikuu cha Dar es Salaam (UDSM), Razack Lokina alisema kuwa na sarafu moja ni vizuri katika kukuza uchumi wa nchi katika jumuiya. Lakini, alisema ni vema nchi zenye uchumi wa chini kukaza mwendo, kwani kila nchi inafanya mipango kukuza zaidi uchumi.Alibainisha kuwa awali ni vigumu katika utekelezaji, lakini baadaye itakuwa sawa na kuzoeleka kwa wote, ili kuleta faida kwa kila nchi kuweka mkazo kwenye uzalishaji ili kuuza nje ya nchi. Alisema sarafu moja inatoa fursa ya nchi husika, kupanuka zaidi katika ukanda huo ikiwa itakuwa na bidhaa za kuuza. Alisema mshindani mkubwa katika uchumi kwa Tanzania ni Kenya, lakini anaamini kutokana na rasilimali nyingi zilizopo, Tanzania itaendelea kukua zaidi kiuchumi.