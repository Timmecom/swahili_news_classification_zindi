 TATIZO la matumizi mabaya ya akili miongoni mwa baadhi ya Watanzania, linazidi kushika kasi na kwamba ipo haja ya kuweka bayana tatizo hilo kwa maslahi mapana ya taifa.Kuna matumizi mabaya ya akili katika kupima na au kufanya uchambuzi wa masuala mbalimbali kidunia na kitaifa. Kuna matumizi mabaya ya akili kwani baadhi wameamua kuwa waasi dhidi ya utaifa wetu na kuamua kuunga mkono juhudi za mabeberu wenye nia ya kututawala kiuchumi, kisiasa na kiutamaduni, na ndiyo maana wanatutaka tuache ushoga utamalaki ndani ya taifa letu wakati vitendo hivi siyo sehemu wala asili ya maisha yetu.Nimekuwa nikijiuliza, hivi hawa watu wanapata wapi haki na mamlaka ya kutushinikiza tukubaliane na matakwa yao? Jawabu ni kwamba, wanatudharau kwa sababu wanajiona wana akili sana na nguvu za kiuchumi kuliko sisi. Baba wa Taifa, Mwalimu Nyerere aliwahi kusema kwamba,  Ukiona mtu mzima anakueleza jambo la kipumbavu kisha ukalikubali ujue anakudharau sana. Kwa hiyo nasi tukikubaliana na mashinikizo basi tujue tu wapumbavu mbele yao. Sisi ambao ni taifa huru, hatupaswi kukubali kuwa watumwa wa sera na mashinikizo. Hatupaswi kutishika kwamba nchi itakumbana na misukosuko ya kiuchumi kama ilivyotokea kwa Zimbabwe. Ni heri kukubali kupitia misukosuko kama ya Zimbabwe kuliko kukubali kupoteza uhuru wetu.Watanzania wanapaswa kutambua kwamba ni sharti punje ya ngano ife ndiyo iweze kuota na kutoa mazao mengi. Kazi ya kujikomboa kiuchumi, kisiasa na kiutamaduni siyo nyepesi katika ulimwengu wa kibepari na mifumo mingine ya kiuchumi ambapo kila mtu na kila taifa linapambana kutaka kulitawala jingine.Wapo baadhi ya Watanzania waliopiga filimbi na kelele wakisema tunahitaji serikali isiyoyumbishwa na mabeberu lakini sasa wamegeuka watetezi wa sera za mabwanyenye hao. Wamegeuka kuwa mabalozi na vibaraka wazuri wa sera za kutugandamiza, kana kwamba siyo wao waliokuwa vinara wa kutaka serikali imara yenye Rais mwenye uwezo wa kukabiliana na ugandamizaji wa mabeberu duniani. Watanzania hao wameasi imani na misimamo yao.Watanzania tukubali tukatae, ukweli ni kwamba iwapo wazee wetu Afrika wangeamua kuwa waoga wa kupambana na wakoloni waliotutawala miaka hiyo, kamwe uhuru usingepatikana. Historia inatufundisha kwamba katika harakati zao akina Mwalimu Nyerere, Kenneth Kaunda, Steven Biko, Nelson Mandela, Kwame Nkrumah, Haile Selassie, Patrice Lumumba, Jomo Kenyatta na wengine, walijitoa sadaka kupambana na ufedhuli wa mabeberu waliotutesa kwa miaka mingi na kupora rasilimali zetu.Hata wazee wetu hao walikumbana na usaliti na upinzani miongoni mwa waafrika wenzao waliokubali kuwa vibaraka wa wakoloni katika zama hizo na hivyo kusababisha harakati za kudai uhuru na kujikomboa kuwa ngumu. Lakini wazee wetu wakiungwa mkono na Waafrika wazalendo walisimama imara na hatimaye walishinda vita, kisha uhuru ukapatikana.Njia ya kupata uhuru haikuwa nyepesi; bali ilikuwa ngumu na yenye vikwazo vingi lakini uhuru ulipatikana. Kwa kurejea historia hiyo, ni vizuri ikafahamika kwamba yanayofanywa na nchi yetu hususani katika serikali ya awamu ya tano, hasa masuala ya kujenga uchumi ili kuondokana na utegemezi wowote ule, kamwe hayawapendezi mabeberu na vibaraka wao kokote duniani.Sharti watupinge kwa nguvu zote kwa sababu wanafahamu tukishajikomboa kiuchumi itakuwa imekula kwao. Kwa hiyo serikali yetu shupavu inayoandaa na kutekeleza masuala mbalimbali ambayo ni ya ukombozi kiuchumi, kisiasa na kiutamaduni, haiwezi kupata uungwaji mkono kutoka kwa mabeberu; Lazima ipingwe tu. Kisha Watanzania wenzetu wenye sifa na vigezo vyote muhimu vya kuwa vibaraka wa mabeberu lazima wajitokeze na kuungana na sera hizo zisizoendana na mila na desturi zetu wala mazingira yetu.Tukirejea sifa za vibaraka wa mabeberu wakati wa mapambano dhidi ya ukoloni, ni vigumu kutenganisha baadhi ya vyama vya upinzani hapa nchini na utumishi wa vibaraka wa wazungu. Ukiangalia mwenendo wa baadhi ya vyama na watu wake, huwezi kuwatofautisha na vile vilivyopinga Tanu wakati wa kudai uhuru.Sifa za vibaraka wa mabeberu enzi za kudai uhuru miongoni zilikuwa: Hawakuunga mkono juhudi za Tanu kama ambavyo leo hii baadhi wanaunga mkono juhudi za mabeberu kutaka kutawala na kupinga serikali hadharani. Vibaraka hao walishiriki vikao mbalimbali vya wakoloni huku wakipewa maelekezo na mbinu za kuisambaratisha Tanu.Leo hii tumeshuhudia viongozi wa baadhi ya vyama wakiwa kwenye mikutano ya mabeberu wakishiriki vikao nao na baada ya kurejea na kuanza kuadabishwa kwa mujibu wa sheria kwa sababu ya makosa mbalimbali, mabeberu wameanza kutoa mashinikizo ikiwamo kauli za kushinikiza kwamba wafungwa wote wa kisiasa waachiwe. Tafsiri yake ni kwamba, wana uhusiano wa karibu usio na nia njema kwa serikali na taifa letu.Tujiulize, ni lini mabeberu hao wamekemea na kumshinikiza Rais wa Ufaransa kuondoka madarakani tangu wananchi wa walipoandamana kwa takribani wiki nne mfululizo kutaka aondoke madarakani? Huo ndiyo unafiki wao. Vibaraka wa enzi za ukoloni walikuwa na tabia za kutumia lugha moja na mabeberu kuhakikisha kwamba kile wanachokizungumza hakifahamiki kwa Waafrika wenzao.Hivi sasa tunashuhudia vinara wa vyama vya upinzani nchini wakiandika maandiko ya kuunga mkono mashinikizo ya nje kwa lugha za kigeni ili waweze kuwafumba watanzania wengi. Hao wanajua wazi kwamba Watanzania wengi wanajua Kiswahili lakini wanaandika kwa kiingereza baadhi ya machapisho yao wakitoa taarifa kwa mabwanyenye wao wawaone wanatimiza wajibu wa kutekeleza mikakati ya mabeberu ya kutaka kufanikisha kuitawala Tanzania kiuchumi.Ndiyo maana haishangazi kushuhudia maandiko ya baadhi ya Waafrika yakiunga mkono mashinikizo yasiyo na maana yanayotolewa na mabeberu. Kwa ujumla, tuna kila sababu ya kudhibiti ujinga huu unaozidi kuota mizizi kuhakikisha nchi yetu haichezewi hovyo na ubeberu na vibaraka wao. Wala tusije kukubali kutishiwa kwamba tusipokubaliana na matakwa yao tutawekewa vikwazo vya kiuchumi na hatimaye tutakuwa kama Zimbabwe.Hata hivyo, ni heri tuwe kama Zimbabwe kuliko kukubali kuwa watumwa wa sera zisizofaa na zisizoendana na nchi yetu. Uhuru wa nchi yetu lazima uheshimiwe na ulindwe kwa gharama yoyote. Mabeberu hawana nia njema na Tanzania yetu. Wanajua tumeamua kuanza safari ya kutaka kujitawala kiuchumi, kisiasa na kiutamaduni na kwa sababu wanajua tukiweza kujitawala katika nyanja hizo, kamwe hawataweza kutugusa na kutuchezea kirahisi.Kwa hiyo basi, wanaona njia pekee ni kututisha na kutushinikiza tukubaliane na matakwa yasiyo na tija kwa nchi yetu. Ifahamike kwamba mashinikizo yote wanayotoa chimbuko lote ni sera zetu za kujikomboa kutoka katika kucha zao za kutufanya tuwe wategemezi kwao. Haitakuja itokee beberu awe na nia ya kutaka kuona Tanzania inaendelea kiuchumi. Hata mikopo na misaada yao ni danganya toto.