 ASKARI wa kikosi cha barabarani wameagizwa kutekeleza agizo la Waziri wa Mambo ya Ndani ya Nchi, Kangi Lugola la kupiga marufuku upigaji wa tochi nyuma ya gari na kuzirusha.Aidha, Naibu Waziri wa Mambo ya Ndani ya Nchi, Hamad Masauni amefafanua makosa yenye dhamana na ambayo watuhumiwa hawapaswi kukaa mahabusu zaidi ya saa 24.Masauni amesema hayo akijibu swali la nyongeza la Mbunge wa Rombo, Joseph Selasini (Chadema) aliyelalamikia upigaji tochi magari kwa nyuma na kusema umeendelea kufanyika.Selasini amesema licha ya Waziri Lugola kutoa maelekezo kwa askari kutopiga gari tochi kwa nyuma, mtindo huo unaendelea miongoni mwa askari. Aliomba Masauni kufafanua suala hilo.Akijibu kuhusu kesi ambazo mtuhumiwa anapaswa kuwekwa ndani chini ya saa 24, Masauni alisema makosa yote isipokuwa yaliyoanishwa katika kifungu 148 (5) (a) hadi (e) cha Sheria ya Mwenendo wa Makosa ya Jinai, Sura ya 20 yana dhamana na watuhumiwa hawapaswi kukaa mahabusu zaidi ya saa hizo.Swali hilo ni la Mbunge wa Shaurimoyo, Mattar Ali Salum (CCM).Amesema watuhumiwa wanaokaa ndani saa 24 ilhali makosa yao yana dhamana, hutokana na sababu za kushindwa kutimiza masharti na vigezo vya dhamana.Vigezo hivyo ni kwa mujibu wa Sheria ya Mwenendo wa Makosa ya Jinai kifungu cha 65 na 66 Sura ya 20 ilivyorekebishwa mwaka 2002.