 JESHI la Polisi mkoani Njombe limesema mpaka sasa linawashikilia watu 27 wanaotuhumiwa kujihusisha na mauaji ya watoto mkoani humo.Hayo yamebainishwa na Kamanda wa Polisi Mkoa wa Njombe, Renatha Mzinga, alipozungumza na Habarileo kwa njia ya simu.Kamanda Mzinga amesema, watu hao 27 wanashikiliwa kutokana na kuhusishwa na mauaji hayo.Aliongeza kuwa, katika uchunguzi wao, wamebaini viini vya mauaji hayo kuwa ni visasi, ugomvi wa mali kati ya ndugu na imani za kishirikina.Alisema operesheni ya jeshi hilo, bado inaendelea ili kubaini wahusika zaidi wa mauaji hayo na sababu zingine, zinazowafanya kuendesha mauaji hayo ya watoto.Kwa mujibu wa Mzinga, tatizo jingine walilolibaini ni kwa wazazi kutotoa taarifa mapema kwa Jeshi la Polisi, pale wanapobaini watoto wao hawaonekani.Alisema mtoto anaweza kupotea kwa siku tano, lakini mzazi hatoi taarifa yoyote na matokeo yake watoto hukutwa wameshauawa.Alisema miongoni mwa watuhumiwa wanaoshikiliwa ni yule aliyehusika na mauaji ya watoto watatu wa familia moja. Mwingine ni yule aliyehusika na mauaji yaliyotokea mwishoni mwa wiki.Kwa kuwa kesi zinazohusiana na mauaji zinahitaji kufanyiwa uchunguzi wa kina ili kubaini ukweli, Kamanda Mzinga alisema watuhumiwa hao, watafikishwa mahakamani, pale tu upelelezi utakapokamilika.Wiki iliyopita, Naibu Waziri wa Mambo ya Ndani ya Nchi, Hamad Masauni, alimwagiza Mkuu wa Jeshi Polisi nchini (IGP), Simon Sirro, kutuma timu maalumu ya upelelezi kutoka Makao Makuu ya jeshi hilo kwenda kuungana na timu ya wapelelezi ya Jeshi la Polisi Mkoa wa Njombe, kuchunguza matukio ya mauaji ya watoto mkoani humo.Masauni alikuwa mkoani humo kufuatilia mauaji hayo na kisha kumwagiza IGP Sirro kupeleka timu hiyo haraka ili kwa kushirikiana na timu ya wapelelezi wa Mkoa wa Njombe, wawakamate watu wote waliohusika na mauaji hayo ya watoto na kuwafikisha kwenye vyombo vya sheria.Gazeti hili liliripoti wiki iliyopita kuzuka kwa taharuki katika mkutano wa naibu waziri huyo na wananchi wa wilaya ya Njombe, baada ya kusikika milipuko ya mabomu ya machozi, jirani na mkutano huo, hali iliyowafanya wananchi kukimbia hovyo na wengine kuelekea kwenye tukio.Baada ya wananchi hao kurudi kwenye Uwanja wa Turbo ili kuendelea na mkutano, walipinga kauli ya Polisi kuwa walikuwa wakipambana na wezi wa bodaboda.Walimweleza Masauni kuwa Polisi walikuwa wakiwatawanya wananchi, waliotaka kumpiga na kumuua mama mmoja aliyekamatwa akiwa na mtoto mdogo aliyekuwa akilia, kwa madai kuwa alitaka kumchinja.Kutokana na mkanganyiko huo wa taarifa, ndipo Masauni alipoamuagiza IGP kutuma timu maalumu ya uchunguzi, ambayo pamoja na mambo mengine, ijikite katika kuchunguza tukio hilo ili kujua kiini na uwiano wa nguvu iliyotumika na polisi, na uhalisia wa tukio lenyewe.