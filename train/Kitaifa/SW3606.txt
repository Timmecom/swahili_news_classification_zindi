 TANI 38,114.72 za mazao ya uvuvi na samaki hai wa mapambo 46,098 wenye thamani ya Sh bilioni 491.15 zimeuzwa nje ya nchi hadi kufikia Machi mwaka huu, ukilinganisha na tani 34,425.56 za mazao ya uvuvi na samaki hai wa mapambo 100,110 wenye thamani ya Sh bilioni 402.57 zilizouzwa katika kipindi kama hiki mwaka jana. Aidha, mauzo hayo yameingizia taifa mrabaha wa Sh bil 15.63 ukilinganisha na Sh bilioni 9.5 katika kipindi kama hicho mwaka jana ikiwa ni ongezeko la asilimia 64.5. Waziri wa Mifugo na Uvuvi, Luhaga Mpina alibainisha hayo wakati wa hotuba yake ya makadirio, mapato na matumizi ya bajeti ya wizara yake bungeni. Alisema kuwa sekta ya uvuvi nchini inazidi kukua kwa kuwa na kwamba kiasi cha samaki kilichopo ni tani milioni 2.8 kwa mwaka 2018/19. Aliainisha maeneo yanakopatikana samaki kuwa ni idadi yao kuwa ni ziwa Victoria tani milioni 2.2, ziwa Tanganyika tani 295 ,000 na ziwa Nyasa tani 168,000 huku maji madogo yaani maziwa madogo ya kati, mito na mabwawa yakiwa na tani 30,000 na maji ya kitaifa ya bahari ya Hindi tani 100,000. Alieleza kuwa mwaka 2018/19 wavuvi 202,053 wanaotumia vyombo vya uvuvi 58,930 walishiriki moja kwa moja kwenye shughuli za uvuvi na kuvuna tani 389,459.40 za samaki zenye thamani ya Sh trilioni 1.83, ikilinganishwa na tani 376,352.72 zenye thamani ya tani 376,352.72 zenye thamani ya Sh trilioni 1.77 za mwaka juzi. Alisema katika kuhakikisha sekta hiyo inakua, hadi kufikia Machi, mwaka huu tani 7,760.12 za samaki zenye thamani ya Sh bilioni 15.34 ziliingizwa nchini ikilinganishwa na tani 23,806.11 zenye thamani ya Sh bilioni 46.98 zilizoingizwa mwaka jana. Hali hiyo imefanya uingizaji wa samaki nchini kupungua kwa asilimia 67.4 ikilinganishwa na mwaka wa fedha 2017/18 kutokana na kuongezeka kwa uvunaji samaki katika maji asili, ufugaji samaki na udhibiti wa ongezeko holela wa samaki kutoka nje ya nchi. Katika uhifadhi wa rasilimali za uvuvi na mazingira yake ikiwemo udhibiti wa biashara haramu ya mazao ya uvuvi, wameanzisha kanda kuu tatu za Ziwa victoria, ziwa Tanganyika na ukanda wa pwani huku kukiwa na kanda ndogo mbili za Ukerewe na Sengerema na kuimarisha vituo 27 vilivyopo vya usimamizi wa rasilimali za uvuvi nchini. Alisema katika mwaka wa fedha 2018/19 wizara imefanya marekebisho ya dharura ya baadhi ya kanuzi zake za uvuvi za mwaka 2009 kuwezesha taifa kunufaika na rasilimali za uvuvi, ikiwemo matumizi ya nyavu milimeta nane badala ya 10 kwa uvuvi wa dagaa katika ukanda wa bahari. Pia, matumizi ya nyavu makila zenye ukubwa wa macho ya kuanzia nchi saba badala ya sita, uvunaji wa kaa kutoka gramu 500 hadi 450 na kuondoa ukomo wa urefu wa sentimeta 85 kwa samaki sangara. Katika marekebisho hayo namba 383 ya Mei 10, mwaka huu, pia wamerekebisha kipengele cha matumizi ya leseni moja kwa kila eneo la maji ya uvuvi badala ya kila halmashauri kutoa leseni yake. Alisema katika mwaka 2018/19 tani 333,782.32 sawa na asilimia 85.70 huvunwa katika maji baridi na tani 55,677.08 sawa na asilimia 14.30 maji bahari. sekta ya uvuvi ilichangia asilimia 1.71 katika pato la taifa na imekuwa mpaka asilimia 9.2 kutokana na operesheni mbalimbali, uvuvi haramu umepungua kwa asilimia 75 kwa maji baridi na kupungua kwa milipuko katika uvuvi kwa asilimia 99. Uganda, takwimu za mwanzoni mwa Aprili, mwaka huu, kutoka kwa Benki Kuu ya Uganda zinaonesha kuwa nchi hiyo iliuza nje samaki wa thamani ya dola za Marekani milioni 171 mwaka jana ikiwa ndio mauzo ya juu zaidi kuwahi kupatikana ndani ya miaka 20. Kwa kipindi kirefu sekta ya samaki nchini humo imekuwa ikikabiliwa na ukosefu wa samaki kutokana na usimamizi duni na uvuaji usioratibiwa.