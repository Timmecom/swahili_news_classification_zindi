 WAZIRI wa Madini, Dotto Biteko amebaini madudu yanayofanywa na maofisa wake mjini hapa, jambo ambalo lilimfanya Katibu Mkuu kumsimamisha kazi papo hapo, Ofisa Madini, Ashen Daniel ili kupisha uchunguzi.Moja ya madudu ambayo yanafanywa na wafanyakazi wa Ofisi ya Madini Mkoa wa Dodoma ni kutokujaza uzito wa madini (dhahabu), unaopatikana baada ya uchenjuaji na kuruhusu uuzaji wa madini hayo kwa watu wasio na vibali, jambo linalosababisha upotevu wa mapato ya serikali. Biteko alibaini hayo juzi jioni, alipofanya ukaguzi wa kushtukiza katika moja ya vituo vya uchenjuaji madini, eneo la Kizota jijini hapa.Tukio hilo limekuja siku chache baada ya Rais John Magufuli kukutana na wadau wa sekta ya madini nchini na kupokea kero na maoni yao juu ya wizi wa madini, unaofanywa na wachimbaji na maofisa wa serikali wanaohusika na ukaguzi. Akizungumza katika ziara hiyo, Biteko alisema Ofisa Madini, Daniel ameshindwa kujaza kwa makusudi gramu za dhahabu zinazopatikana baada ya kuchenjuliwa, jambo ambalo ni dhahiri linaashiria kufanya hujuma ili wazifanyie utaratibu mwingine wa kuliibia Taifa kwa kujaza uzito tofauti na uliopo, kinyume cha utendaji wa kazi.Alisema ofisa huyo atakuwa mfano kwa wengine wote, wanaofanya kazi kwa kuiibia serikali hawatakuwa katika mikono salama kutokana na kwamba atakwenda nao sambamba na hili zoezi ni endelevu.  Tumekuwa tukipokea taarifa kutoka kwa raia wema kuwa vituo vya uchenjuaji madini nchini kumekuwa kukifanyika udanganyifu mkubwa na mbaya zaidi unafanywa na maofisa wetu kwa kupima uzito wa madini, lakini hawaandiki kiasi halisi walichokipata,  alisema Biteko.Aidha, alisema watafanya ukaguzi katika maeneo yote ya uchenjuaji na lengo ni kuhakikisha wezi wote wa madini, wanaondoka ili kuiacha sekta hiyo ikiwa salama. Mbali na hilo, Biteko aliagiza kupitia kwa Katibu Mkuu kuwa Tume ya Madini ifanye ukaguzi katika maeneo yote ya uchenjuaji, kujua ni kilo ngapi za kaboni zilipelekwa na madini kiasi gani yalipatikana.Aidha, aliwaonya wachimbaji wa madini kuwa ujanja wanaoufanya katika maeneo ya uchenjuaji wa kuiibia serikali, anazo taarifa zao na hatua stahiki zitaanza kuchukuliwa na ofisi yake. Mapema Daniel akihojiwa na waziri, alisema ni kweli amepima madini, lakini hakujaza kutokana na changamoto mbalimbali, ambazo pia alishindwa kuziainisha mbele ya waziri na kusababisha kusimamishwa kazi ili kupisha uchunguzi uendelee kuhusu kitendo hicho anachofanya.Alisema ofisa huyo atakuwa mfano kwa maofisa wengine kutokana na utendaji mbovu wa kazi ya madini, jambo linalosababisha upotevu mwingi wa madini ambayo yanauzwa bila kujulikana sehemu wanayopeleka. Aidha, Biteko alimwagiza Ofisa Madini Mkoa wa Dodoma, Jonas Mwano kuwasilisha taarifa zote za ukaguzi wa madini za miezi sita kwa kwa Kamishna wa Madini kwa ukaguzi. Naomba Ofisa Madini ujitathmini sana sana katika hili, nasema kabla mimi sijafikiwa lazima mimi niwafikie ninyi mapema, naomba ripoti ya miezi sita ya ukaguzi wa madini uiwasilishe kwa Kamishna wa Madini,  aliagiza. Alimwagiza Ofisa Madini wa Mkoa kupeleka kazi zake zote za madini za miezi sita, ambazo zimefanywa zikiwemo za kuchenjua na uuzaji unaofanywa na wanunuzi wa madini mbalimbali, ambao wamebainika walikuwa wakifanya kazi hiyo bila ya kuwa na leseni, lakini waliruhusiwa kufanya kazi hiyo.Mbali na hilo, Katibu Mkuu wa wizara, Profesa Simon Msanjila amemsimamisha ofisa huyo kwa muda usiojulikana ili kupisha uchunguzi uendelee kutokana na vitendo wanavyofanya katika ofisi hizo, ikiwemo kutofuatilia watu wanaonunua madini bila kuwa na leseni.  Kuanzia leo nakusimamisha kazi ili uache watu wafanye uchunguzi kubaini ukweli wa mambo,  alisema Profesa Msanjila. Katika hatua nyingine, waziri huyo alishtukiza katika moja ya madalali wanaonunua na kuuza madini mkoani Dodoma aliyepo Kizota na kubaini udanganyifu katika taarifa zake za ununuzi na uuzaji wa madini.