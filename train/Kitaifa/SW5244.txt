 SUALA la mafuta ya kula yaliyoingizwa nchini bila nyaraka halisi za sehemu yalikotoka, limeibuka tena bungeni, lakini serikali imeshikilia msimamo kwamba haitakubali kuyaruhusu mafuta hayo bila kuwa na nyaraka hizo zitakazothibitisha kama ni ghafi au la. Hayo yalisemwa na Naibu Waziri wa Fedha, Dk Ashatu Kijaji wakati akichangia bajeti Wizara ya Viwanda na Biashara bungeni jana.  Mafuta ya kula yaliyokwama bandarini hayatatolewa kama nyaraka halisi zinazoonesha ni ghafi au yaliyosafishwa zitakapoletwa na waagizaji wake.  Serikali itaendelea na msimamo wake wa kuhakikisha mafuta yaliyopo bandarini yanatolewa mara baada ya nyaraka halali za kununuliwa kwake kuoneshwa ili kuthibitisha kama ni mafuta ghafi au la,  alisema. Dk Kijaji alisema kwa vile yapo mafuta yanayoelezwa kuingizwa nchini kutoka Indonesia, serikali inataka nakala halisi za ununuzi wa mafuta hayo kutoka nchini humo ili kujiridhisha kama ni mafuta ghafi au yaliyosafishwa kamili au nusu. Alisema: Kuna tatizo gani kutoa nyaraka halisi za kununua mafuta hayo ili serikali kujiridhisha? Alisema waagizaji wa mizigo kutoka nje ya nchi wanajua bayana kuhusu Sheria ya Forodha ya Afrika Mashariki Kifungu Namba 234 ambayo inataka mzigo unaoingia kutoka nje uwe na nyaraka halisi.Alisema anashangaa kuona madai ya kuwepo kwa upungufu wa mafuta ya kula limekuwa likijitokeza wakati wa kipindi cha Mwezi Mtukufu wa Ramadhani. Alisema takribani tani 14,400 za mafuta ya kula zilikuwa bandarini, lakini hadi sasa baadhi ya tani zimeruhusiwa kuondolewa na nyingine bado zimezuiwa.