 WAZIRI wa Madini, Angellah Kairuki amesema wizara hiyo inajiandaa kuongeza maeneo yaliyopikwa na kuonekana yana madini kwa ajili ya wanawake kutoka asilimia 30 za sasa hadi asilimia 50.Akifungua Mkutano wa Chama cha Wachimbaji Madini Wanawake Tanzania (TAWOMA), jijini hapa, Waziri Kairuki amesema pamoja na chama hicho kuongeza maeneo kwa ajili yao yafikie asilimia 40, wizara inataka kupandisha asilimia 10 zaidi.Alisema pamoja na Tawoma kuomba watengewe maeneo asilimia 40 ambayo yanakuwa hayajaendelezwa na wawekezaji na yamerudishwa wizarani na yana madini, wizara inataka kuunga mkono juhudi za wanawake kwa kufikisha asilimia 50 ya maeneo hayo.Kuhusu ombi la kulipiwa kiwanja wanachomiliki jijini hapa Sh milioni 94, Waziri Kairuki aliwataka, waandae andiko la kuomba msaada ni kitu gani wanataka kifanyike katika kiwanja hicho kadiri ya vipaumbele.Alisema andiko hilo litasaidia wizara hiyo kutafuta wafadhili ili pamoja na kulipiwa kiwanja hicho pia watasaidiwa kujenga sehemu ya kitega uchumi hicho kadiri ya vipaumbele vyao vinavyoonekana katika andiko hilo.Waziri Kairuki kama waziri wa kwanza wa wizara hiyo mwanamke alisema kutokana na juhudi za wanawake katika kuongeza thamani ya madini ya vito, alitaka pia lebo zake zioneshe wanawake ndio wanaoongeza thamani na ndio wanaotumia.Kairuki aliwaonya wachimbaji wanawake kutumia leseni hizo kama walivyoomba, kama hawana mitaji basi wafike wizarani kuomba ili wapate wabia badala ya kuomba eneo hilo na kushindwa kuliendeleza.Aliwashauri wawekezaji katika chumvi kutumia fursa ya uwepo wa soko kubwa hasa baada ya serikali kufuta kodi tisa kati ya 16 zilizokuwa zikitozwa katika bidhaa hiyo, ili kuwapa nafuu wazalishaji wa bidhaa hiyo ili wapate tija.Awali akizungumza Mwenyekiti wa Chama cha Wanawake Wachimbaji Madini (TAMOFA), Eunice Nyegele alisema ili kuwawezesha wanawake serikali inaombwa kutenga maeneo asilimia 40 yaliyopimwa na kuonekana na yana madini na kuwapa wao.Pia aliomba serikali kukisaidia chama hicho kulipia Sh milioni 94 kutokana na kuwa na kiwanja katika eneo lenye ukubwa wa meta za mraba 19,640 ambalo wanataka kujenga kitega uchumi cha chuo, hosteli, maduka, ofisi na huduma nyingine.Eunice aliiomba pia iwawezeshe wanawake kupata elimu kuhusu shughuli za uchimbaji na sheria za madini hasa wanaomiliki leseni za uchimbaji na uongezaji thamani madini.Awali Naibu Waziri wa Madini, Stanslaus Nyongo amesema wizara hiyo ipo pamoja na wanawake kuhakikisha wanafanikisha juhudi za uwekezaji katika madini na kuongeza kuwa wizara itakuwa tayari kusaidia wanawake waliojiunga katika vikundi kwa kutoa mafunzo mbalimbali yatakayosaidia kuwapa elimu kuhusu mnyororo mzima wa kuongeza thamani madini hapa nchini.Mkuu wa Wilaya ya Bahi, Mwanahamisi Mkunde aliyemwakilisha Mkuu wa Mkoa, Dk Binilith Mahenge alisema wilaya ya Bahi na mkoa huo kwa ujumla una madini hivyo wanakaribishwa kuwekeza.