 SERIKALI kupitia Wizara ya Ujenzi, Uchukuzi na Mawasiliano imekusudia kuongeza kiwango cha biashara kupitia Bandari ya Dar es Salaam. Imetoa ahadi hiyo baada ya kukutana na wachimbaji wakubwa wa madini katika kikao kilichofanyika jana jijini Dar es Salaam.Waziri wa Ujenzi, Uchukuzi na Mawasiliano, Isack Kamwelwe alisema kwa kuwa serikali chini ya Rais John Magufuli imeamua kuwekeza katika upanuzi na uboreshaji wa bandari nchini ikiwemo Bandari ya Dar es Salaam, ni jukumu lake kukutana na wadau wa bandari wakiwemo wachimbaji wa madini kupitisha mizigo hapo. Kamwelwe alitaja kampuni hizo kubwa kuwa ni pamoja na Bridge Shipping, Access World, Impala Terminals, Trafigula and Reload Logistics pamoja na wadau wengine wa bandari.Alisema nchi zote zinazoizunguka Tanzania ama zimeunganishwa kwa reli au barabara za lami, jambo linaloifanya Bandari ya Dar es Salaam kuwa kiungo muhimu cha kibiashara. Alisema kuna propaganda kutaka kuharibu biashara kupitia Bandari ya Dar es Salaam ndiyo maana wamekutana na wadau hao na kuwahakikishia watahudumiwa kwa ufanisi.Kamwelwe alisema hivi karibuni serikali ilirekebisha sheria ambayo inaipa TPA mamlaka ya kuelekeza kontena liende eneo gani, lakini yakazushwa maneno kuwa Tanzania imezuia makontena yasiende bandari kavu (ICD). Alisema maneno hayo ni ya uongo kwani TPA ndiyo yenye mamlaka ya kuelekeza kontena liende ICD fulani lakini kwa kushirikiana na mteja ambaye ndiye anachagua ICD anayotaka. Alisema mwenye meli hawezi kujua ni ICD ipi yenye nafasi au ipi imejaa, hivyo pia hawezi kuelekeza kontena liende wapi bali ni TPA.Kamwelwe alisema ni rahisi, haraka na nafuu kusafirisha mzigo kutoka Dar es Salaam kwenda Asia ikilinganishwa na bandari za washindani.  Nimewaita wachimbaji hawa wakubwa wa madini kuzungumza nao watueleze changamoto zetu ni zipi kwa sababu malengo yetu Serikali tunataka mizigo yao ipitie Bandari ya Dar es Salaam kwa asilimia 100, wenyewe wanasema wanapitisha asilimia 25 hadi asilimia 40 tu ya mizigo yao,  alieleza Waziri Kamwelwe.Baadhi ya changamoto ambazo wachimbaji hao wakubwa wa madini duniani walizieleza ni za kiutendaji kwani baadhi ya taasisi za serikali za TPA, Mamlaka ya Mapato Tanzania (TRA), Mamlaka ya Reli ya Tanzania na Zambia (Tazara) na Shirika la Reli Tanzania (TRC) kila moja awali ilikuwa inafanya kazi peke yake. Alisema changamoto hiyo itaondolewa hivi karibuni kwa kuwa taasisi hizo zote zitakuwa zikifanya kazi kwenye jengo moja bandarini hapo saa 24 ili mizigo iwe inapita kwa haraka.Wachimbaji hao walimweleza Waziri baadhi ya madini ikiwemo dhahabu na shaba yana gharama kubwa na wao wana mikataba na viwanda vikubwa vilivyoko nchini China. Alisema wamemweleza China ndiko mzigo wao mkubwa unakwenda kwa kuwa kiwanda kimoja kinahitaji tani 500,000 kwa mwezi, hivyo kusafirisha mzigo huo kupitia Bandari ya Dar es Salaam ni rahisi kuliko katika bandari nyingine.Mkurugenzi Mkuu wa TPA, Deusdedit Kakoko aliishukuru serikali kukutana na wachimbaji hao wakubwa wa madini, kwani jambo hilo litaleta mageuzi makubwa ya biashara bandarini hapo. Alisema bandari pasipo wateja ni kama hakuna biashara. Aliwataja wateja hao kuwa ni wenye meli, wenye shehena na mawakala wao.