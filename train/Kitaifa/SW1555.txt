 MBUNGE wa Arusha Mjini kwa tiketi ya Chama cha Demokrasia na Maendeleo (Chadema), Godbless Lema amemuomba Mkuu wa Mkoa wa Arusha, Mrisho Gambo kutotumia vyombo vya ulinzi na usalama  kumfinyafinya  sana.Lema alitoa rai hiyo juzi wakati alipopewa nafasi na Gambo kusalimia wananchi wa Jiji la Arusha katika ufunguzi wa maabara ya kisasa ya Tume ya Nguvu za Atomiki (TAEC) iliyopo Njiro jijini Arusha.Amesema amejionea serikali ilivyofanya uwekezaji wa kutosha katika maabara hiyo ya kisasa mkoani Arusha na kuishukuru kwa ujenzi wa maabara hiyo ya pekee barani Afrika. Nashukuru serikali kwa kujenga maabara hii, lakini naviomba vyombo vya ulinzi na usalama visinifinye sana, najua RC Gambo ameshasema mara nyingi mimi ni rafiki yake sikatai, lakini tufanye maendeleo kwa sababu bado nina likizo ndefu ya kutohudhuria bungeni hadi mwakani, amesema Lema.Mbunge wa Viti Maalumu Mkoa wa Arusha, Catherine Magige alimtoa hofu Lema kuwa asiwe na wasiwasi kwani kero za wananchi anaziwasilisha vyema bungeni ingawa yeye hayupo bungeni kwa sasa.Pia aliishukuru serikali kwa kujenga maabara hiyo ya kisasa mkoani Arusha, huku Mwenyekiti wa Chama Cha Mapinduzi (CCM) Wilaya ya Arusha, Joseph Massawe alisisitiza kuwa serikali itandelea kuboresha mambo mbalimbali ikiwemo kuhakikisha usalama wa wananchi unaimarishwa na upatikanaji wa maendeleo.Gambo alishukuru kufunguliwa kwa maabara hiyo jijini Arusha na kusema kuwa hivi sasa wapinzani wanajua serikali inataka nini ndio maana wanashiriki katika mambo ya kimaendeleo na kumshukuru Lema kwa kujua umuhimu wa kutunza amani na utulivu mkoani humo.