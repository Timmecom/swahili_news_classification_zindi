 RWANDA inatarajia kuzindua sateliati yake ya kwanza mwaka huu, hivyo kuungana na Kenya iliyozindua satelaiti yake ya kwanza mwaka jana.Sateliati hiyo imetengenezwa kwa ushirikiano wa Shirika la Kimataifa la Maendeleo Japan (JICA) na Shirika la Anga za Juu la Japan, (JAXA). Hatua hiyo muhimu katika maendeleo, imetangazwa na Mamlaka ya Udhibiti wa Huduma za Mawasiliano nchini humo (RURA) na itazinduliwa baada ya Mkutano wa Mabadiliko Afrika. Mkurugenzi Mkuu wa RURA, Patrick Nyirishema alisema Mkutano wa Mabadiliko Afrika, utafanyika mjini Kigali mwezi Mei na mada kuu ya maendeleo ya teknolojia.Nchini Rwanda, mipango ya kufanya uzinduzi wa satelaiti yake ilitangazwa mwaka 2017. Satelaiti watakayozindua ni ya kisasa, ambapo kwa mara ya kwanza ilitolewa mwaka jana na timu ya wataalamu wa Japan na Rwanda katika mkutano wa mabadiliko Afrika. Nchi zisizopungua 10 Afrika zimeweza kuzindua satelaiti zake, huku nchi nyingi za bara hilo zinaelezwa kufaidika kwa kupata data kutoka kwenye satelite.Hivi karibuni, timu ya wahandisi watano kutoka Chuo Kikuu cha Tokyo na wenzao wa Japan, walianzisha mradi kutengeneza setelite hiyo. RURA imeeleza kuwa timu nyingine ya wahandisi 15, watapata mafunzo nchini Japan kuhusu teknolojia ya satelaiti kuanzia mwezi ujao. Serikali inatarajia kutumia teknolojia ya satelaiti kwa matumizi ya utafiti wa aina mbalimbali, ikiwemo kutumia data za satelaiti katika mipango yao mbalimbali. Mwaka jana, Kenya ilizindua satelaiti yake iliyotengenezwa na wanafunzi na watafiti wa Chuo Kikuu cha Nairobi kwa ushirikiano na shirika la teknolojia za sayari la Japan Space Agency (JAXA).Makamu Mkuu wa chuo hicho, Profesa Peter Mbithi alisema mafanikio hayo yanadhihirisha hatua zilizopigwa nchini kuhusu utafiti wa kiteknolojia, ambao unaweza kuchangia katika maendeleo yatakayokuza uchumi wa kitaifa. Satelaiti hiyo yenye ukubwa wa sentimita kumi, ilirushwa kwenye sayari kutoka kituo kilichopo Japan. Wakenya kadhaa walitarajia kupewa nafasi kushuhudia matukio hayo katika Chuo Kikuu cha Nairobi na kurushwa moja kwa moja. Mkuu wa taasisi ya mafunzo ya uhandisi katika chuo hicho, Profesa Jackson Mbuthia alisema satelaiti hiyo yenye uzani wa kilo 14, itawezesha Kenya kushiriki kwenye sayansi ya sayari.