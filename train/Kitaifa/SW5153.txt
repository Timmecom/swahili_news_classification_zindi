 WAKUU wa mikoa 17 wanahaha kupata madarasa kwa ajili ya udahili wa wanafunzi wa kidato cha kwanza mwaka 2019.Wanafunzi hao ni waliofaulu na kukosa nafasi za masomo awamu ya kwanza, kutokana na mikoa yao kuwa na uhaba wa vyumba hivyo. Juzi, Waziri wa Nchi Ofisi ya Waziri Mkuu, Tawala za Mikoa na Serikali za Mitaa (Tamisemi), Suleiman Jafo alitangaza matokeo ya wanafunzi waliochaguliwa kujiunga na kidato cha kwanza kwa mwaka 2019. Mikoa tisa, kati ya 26, ndiyo iliyoweza kupeleka wanafunzi wote waliofaulu kidato cha kwanza. Kufatia hali hiyo, Jafo aliagiza mikoa na halmashauri zote nchini, ambazo hazijakamilisha ujenzi wa vyumba vya madarasa kama ilivyotakiwa, kufanya hivyo kabla ya Februari mwakani.Alisema hatua hiyo itatoa nafasi kwa wale waliofaulu na kukosa nafasi, kuchaguliwa kwenye awamu ya pili, itakayofanywa mwezi huo. Akitoa taarifa ya udahili huo, Jafo alisema wanafunzi 733,103 Tanzania Bara, walifaulu mtuhani wa darasa la saba. Kati ya hao, 599,356 ndio waliopata nafasi za kujiunga na kidato cha kwanza. Aidha, wanafunzi 133,747 waliofaulu wamekosa nafasi hiyo kutokana na uhaba wa madarasa.Kutokana na hali hiyo, sasa wakuu wa mikoa wanahaha, kuhakikisha madarasa hayo yanapatikana. Wakuu wa mikoa waliopo kwenye kikaango hicho ni wakuu wa mikoa ya Arusha, Dodoma, Iringa, Kagera, Kigoma, Lindi, Mara, Mbeya, Pwani, Rukwa, Tabora, Tanga, Manyara, Shinyanga, Katavi, Njombe na Simiyu. Wakizungumzia hatua walizoanza kuchukua kutekeleza agizo hilo, viongozi wa mikoa walisema wameanza mikakati ya kukabiliana na uhaba huo, ikiwemo kuanza ujenzi wa vyumba hivyo.Mkuu wa Mkoa wa Iringa, ambaye kwenye kikao cha mikakati aliwakilishwa na Mkuu wa Wilaya ya Iringa, Richard Kasesela alieleza kuwa mkakati wa mkoa ni kudahili wanafunzi wote 2,774 waliofaulu na kukosa nafasi wanasoma kwa awamu. Mkoa wa Iringa waliofaulu 21,314 waliochaguliwa ni 18,540 na waliokosa ni 2,774 Mkuu wa Mkoa wa Tabora, Aggrey Mwanri ambaye kwenye Mkoa wake waliofaulu ni 29,077, waliochaguliwa ni 17,868 na waliokosa ni 11,209, alisema mkoa umejipanga kuhakikisha kuwa kabla ya muda uliowekwa, watakuwa wamejenga madarasa ya kudahili wanafunzi hao. Alisema. Mkoa unatambua kuwa ni haki ya mtoto kusoma na katika kutekeleza hilo ni lazima kwanza mkoa kupigania upatikanaji wa madarasa ya wanafunzi na tunaomba wenye mapenzi mema na mkoa huu kujitokeza kusaidiana nasi kwenye harakati za ujenzi .Mkuu wa Mkoa wa Simiyu, Antony Mtaka alisema kuwa mkoa wake umejipanga kutekeleza agizo hilo la serikali kwa hali na mali na kuahidi upatikanaji wa madarasa hayo kwa wakati. Kwenye Mkoa wa Simiyu waliofaulu ni 24,983, waliochaguliwa 12,299 na waliobaki ni 12,684. Kwa upande wa Mkoa wa Kigoma, Kaimu Katibu Tawala wa mkoa huo, Azizi Mutabuzi alitaka halmashauri za mkoa huo kutafuta namna ya kukabiliana na tatizo la upungufu mkubwa madarasa ili kuhakikisha wanafunzi 12,138 waliofaulu na kukosa nafasi, wanaanza masomo mwezi Januari mwakani. Mutabuzi alisema mkoa huo una uhaba wa madarasa 358.Wakichangia kwenye kikao hicho, baadhi ya wajumbe wa kikao cha bodi ya uchaguzi ya wanafunzi mkoa Kigoma, walikiri kuwepo kwa upungufu na walisema wanashangazwa na takwimu kubwa za upungufu wa madarasa kwenye maeneo yao. Mkuu wa Wilaya Kakonko, Hosea Ndagala alisema wilaya yake ina upungufu wa madarasa, ingawa siyo kwa takwimu zilizoelezwa. Alisema kuwa watahakikisha wanaongeza madarasa ili wanafunzi waliokosa nafasi waweze kuanza masomo mwakani.Mkuu wa Wilaya ya Buhigwe, Michael Masala alisema wameshaweka mkakati kwa kila kiijiji, kujenga darasa moja katika shule ya kata, mpango ambao utawezesha kupatikana kwa madarasa ya kutosha na wanafunzi 1,229 wakaanza masomo Januari mwakani.Mkurugenzi wa Halmashauri ya Wilaya Uvinza, Weja Ngolo alisema kuwa wameandaa mkakati wa kukabiliana na changamoto hiyo na Mbunge wa jimbo la Kigoma Kusini, Hasna Mwillima ameunga mkono mpango huo kwa kutoa Sh milioni 68 kutoka Mfuko wa Jimbo ili kuwezesha kutekelezwa kwa mpango huo. Mkoani Arusha jumla ya wanafunzi 18,719 wamekosa nafasi ya kidato cha kwanza, kutokana na uhaba wa madarasa. Mkoa una uhaba wa vyumba 374. Hayo yalisemwa jana na Afisa Elimu Mkoa wa Arusha, Gift Kyando katika kikao Maalumu kilichokuwa kikiongozwa na Mkuu wa Wilaya ya Ngorongoro, Rashid Taka ambaye alikuwa Mwenyekiti wa Kikao hicho cha kuchagua wanafunzi watakaoingia kidato cha kwanza mwakani.Alisema kutokana na hali hiyo, jitihada za ziada zinahitajika kuhakikisha wanafunzi wote wanaingia darasani katika awamu ya kwanza, kama maagizo ya Waziri wa Tamisemi. Kyando alisema Mkoa wa Arusha umefaulisha wanafunzi 33,025 sawa na asilimia 87, hivyo ni lazima kila mmoja afanye kazi ya ziada kuhakikisha uhaba wa madarasa unatatuliwa kwa wakati, kabla Januari 7 mwakani shule zitakapofunguliwa. Alisema kuwa kila halmashauri, inapaswa kwenda kujipanga na kuhakikisha upungufu huo wa madarasa unatoweka na kuhakikisha watoto wote wanaingia darasani kuanza masomo na sio vinginevyo.