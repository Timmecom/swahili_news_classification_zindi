 SERIKALI imeendelea kutetea maamuzi yake ya ujenzi wa mradi wa kuzalisha umeme wa kiasi cha megawati 2,100 katika maporomoko ya maji ya Mto Rufiji (Stiegler s Gorge), ikisema utasaidia pia kunusuru mazingira ya Mto Ruaha Mkuu, Mto Luwegu na Mto Kilombero.Naibu Waziri wa Nishati, Subira Mgalu aliyasema hayo kwa nyakati tofauti juzi mjini Iringa na wilayani Mufindi katika ziara ya siku mbili, aliyofanya mkoani Iringa kukagua miradi mbalimbali ya umeme wa REA na unaozalishwa na taasisi binafsi. Uhai wa Stiegler s Gorge unahitaji juhudi za makusudi na ziada za kulinda vyanzo vya maji, ili kuhakikisha maji yanaendelea kupatikana kwa wingi ndani ya Mto Rufiji,  alisema na kuvitaja vyanzo hivyo vikubwa vitatu vinavyomwaga maji katika mto huo.Mgalu alisema serikali itahakikisha inatekeleza kwa vitendo juhudi za Ofisi ya Makamu wa Rais (Mazingira) ya kulinda vyanzo hivyo na maeneo mengine oevu ili mchango wake wa maji katika mto Rufiji uwe mkubwa zaidi, hatua ambayo pia ni sehemu ya mikakati ya kukabiliana na mabadiliko ya tabia nchi. Kukamilika kwa mradi huo kutawezesha nchi kuzalisha umeme maradufu ya unaozalishwa sasa na mazingira hayo yatasaidia kupatikana umeme wa uhakika kwa nchi nzima na sehemu ya umeme utakaobaki utauzwa nje ya nchi na kuliingizia Taifa fedha nyingi za kigeni,  alisema.Alisema Stiegler s Gorge itakayojengwa katika maporomoko ya mto huo ndani ya Pori la Akiba la Selous, inaangaliwa kama kitovu cha nishati ya umeme, kitakachoimarisha mzizi mkuu wa uchumi na maendeleo ya nchi. Alisema pamoja na juhudi zingine zinazoendelea za ujenzi wa miradi ya umeme wa maji, gesi, upepo, jua na joto ardhi, Stiegler s Gorge itakapokamilika, Tanzania inatarajiwa kuwa na megawati 5,000.