 MFUKO wa Mawasiliano kwa Wote nchini (UCSAF) inatarajia kutumia takribani Sh bilioni 26.5 kwa ajili ya kufi kisha huduma za mawasiliano katika kata 214 zenye vijiji 521.Aidha, Waziri Mkuu, Kassim Majaliwa anatarajia kuzindua maadhimisho ya miaka 10 ya mfuko huo yanayofanyika jijini hapa kwenye viwanja vya Nyerere. Hayo yalielezwa jana jijini hapa na Mtendaji Mkuu wa mfuko huo, Peter Ulanga na kuongeza kuwa ifikapo Mei mwaka huu watatangaza zabuni ya kufikisha huduma za mawasiliano katika kata na vijiji hivyo ambapo utekelezaji utaanza mara moja baada ya tathmini kukamilika mwishoni mwa Juni. Bado kuna maeneo ambayo hayana huduma za mawasiliano ambapo mfuko huo umejikita kuhakikisha yanapata huduma muhimu na Mei mwaka huu mfuko utatangaza zabuni ya kufikisha huduma za mawasiliano katika kata 214, zenye vijiji 521, alisema. Alisema serikali itatenga fedha kwa ajili ya maandalizi ya zabuni nyingine yenye vijiji zaidi ya 500 itakayotangazwa katika mwaka wa fedha 2019/20 kwa gharama ya Sh bilioni 26.Akizungumzia mafanikio ya ndani ya kipindi cha miaka 10 ya mfuko, Ulanga alisema Sh bilioni 118 zimetumika kufikisha mawasiliano tangu kuanzishwa kwake mwaka 2009. Alisema serikali kupitia mfuko huo imeshafikisha huduma za mawasiliano katika kata 703, zenye vijiji 2,501 na wakazi zaidi ya milioni tano kote nchini.Ulanga alisema mchango huo wa serikali ni wastani wa asilimia 26 ya gharama za ujenzi na uendeshaji wakati watoa huduma wamechangia asilimia 74 kufanikisha uwekezaji huo. Alisema tangu kuanzishwa kwa mfuko huo, umejikita kutambua mahitaji ya mawasiliano nchi nzima, kushirikiana na wadau mbalimbali wa mawasiliano nchini, kushirikisha wananchi katika kutambua na kutatua kero za mawasiliano. Wakati mfuko huu unaanza takribani asilimia 45 tu ya watanzania walikuwa wanaishi katika maeneo yaliyofikiwa na mawasiliano ya simu, mpaka tunavyoongea takribani asilimia 94 ya watanzania wanaishi kwenye maeneo yanayofikiwa na mawasiliano ya simu, ambapo zaidi ya asilimia 70 ni watumiaji wa huduma hizo huku asilimia 10 imechangiwa na mfuko, alisema.Aidha, Ulanga alisema hadi sasa mfuko umepeleka vifaa vya Tehama katika shule zaidi ya 500 ambapo kila shule ilipata kompyuta tano na printa moja kwa wastani. Akizungumzia maadhimisho hayo yatakayofikia kilele chake Aprili 30 mwaka huu yakiwa na kauli mbiu ya  Mawasiliano kwa Wote ni Kichocheo cha Kuufikia Uchumi wa Kati , Ulanga alisema yatakwenda sambamba na uzinduzi wa Klabu za Tehama katika Shule za Sekondari za Dodoma na Msalato.  Mfuko pia utagawa kompyuta kwa Wilaya ya Gairo pamoja na kuzindua mnara wa mawasiliano uliopo wilaya ya Bahi ikiwa ni kielelezo cha miradi ambayo inatekelezwa maeneo mengi nchini Tanzania Bara na Visiwani, alisema.