 BUNGE limelisifia Jeshi la Polisi kutokana na kufanya vizuri katika makusanyo ya maduhuli kwa asilimia 131.6 ya lengo, huku Wizara ya Mambo ya Ndani ya Nchi ikikusanya maduhuli kwa asilimia 78.6 ya lengo ililopangiwa.Mafanikio hayo yamo kwenye Taarifa ya Mwaka ya Shughuli za Kamati kwa kipindi cha Februari mwaka jana hadi Januari mwaka huu, yalisomwa bungeni jana na Mwenyekiti wa Kamati ya Kudumu ya Bunge ya Mambo ya Nje, Ulinzi na Usalama, Mussa Zungu.Licha ya wizara hiyo kufanya vizuri katika kukusanya maduhuli, lakini wizara hiyo inakabiliwa na upungufu wa nyumba za makazi na askari polisi, Magereza na Idara ya Uhamiaji.Lakini pia katika kipindi cha Julai hadi Desemba mwaka jana, bajeti ya wizara hiyo inaonesha kwamba wazabuni waliotoa huduma katika wizara na taasisi zake wanaidai takribani Sh bilioni 11.Wazabuni hao wanalidai Jeshi la Polisi Sh bilioni 9.08, Jeshi la Magereza Sh bilioni 1.6 na Jeshi la Zimamoto na Uokoaji Sh milioni 17.4.Ukomo wa bajeti usiozingatia mahitaji halisi ya matumizi ya kawaida ya wizara, Idara ya Uhamiaji, Jeshi la Zimamoto, Jeshi la Polisi na Jeshi la Magereza inakabiliwa na changamoto ya wazabuni walitoa huduma katika wizara hiyo kutolipwa feha zao.Pia wizara hiyo inakabiliwa na upungufu wa sare za maofisa na askari wa majeshi yaliyopo chini ya Wizara ya Mambo ya Ndani ya Nchi na taasisi zake.Pia inakabiliwa na upungufu wa rasilimali watu katika Idara ya Uhamiaji, Jeshi la Polisi na Jeshi ya Zimamoto na Uokoaji. Pia inakabiliwa na uhaba wa magari ya kuzima moto na uokozi, uhaba wa vituo vya zimamoto na uokoaji na ukosefu wa visima vya kuhifadhia maji.Akitoa maoni ya Kamati, Zungu alisema changamoto nyingi za wizara pamoja na mafungu yake zinasababishwa na ufinyu wa bajeti ilhali maduhuli yanayokuswanya kwa mafungu yote ni ya kuridhisha.Hata hivyo, alisema kwa upande wa madeni inayodaiwa wizara hiyo, kamati imeridhishwa kuwa serikali inaendelea kuyalipa hatua kwa hatua.Pamoja na changamoto za makazi, kamati inalipongeza Jeshi la Polisi kwa kuendelea kujenga nyumba zao wenyewe kwa gharama nafuu.Kamati ilishauri kuhakikisha madeni ya wazabuni katika majeshi na taasisi zake, yanalipwa ili kutoathiri utekelezaji wa majukumu ya majeshi na taasisi zake.