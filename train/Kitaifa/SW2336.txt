 WABEBA nyama kwenye machinjio na mabucha watachukuliwa hatua za kisheria ikiwemo kutozwa faini ya Sh 100,000 au kifungo sio chini ya miezi mitatu au vyote viwili ikiwa watabeba nyama hizo mgongoni au kichwani bila kuziweka kwenye mifuko isiyopitisha vumbi.Kauli hiyo ilitolewa na Ofisa wa Jiji la Dodoma Abdallah Mahia ambaye alifafanua kwamba kwa mujibu wa kanuni, nyama hizo zinatakiwa kubebwa na vitoroli.Sheria ya afya ya jamii ya mwaka 2009 ya chakula, afya na vipodozi ya mwaka 2003 na miongozo ya usafirishaji wa nyama ya mwaka 2006 imetengeneza kanuni za usafirishaji nyama salama ili kuepukana na magonjwa ya kuambukiza.Akizungumza na waandishi wa habari jijini hapa, Ofisa huyo wa Afya aliwataka wasafirishaji na wabebaji kuhakikisha wanapima afya zao na kuwa na vifaa kama vile sare ya koti, kofia na viatu vyeupe kwa mujibu wa taratibu. Vitu vingine vinavyohitajika ni gari linalotumika kuwa katika viwango kwa mujibu wa kanuni za afya, kukaguliwa na kupitishwa na Mamlaka ya Chakula na Dawa (TFDA). Hizi kanuni na sheria ni muhimu mno zinazingatiwa kwa wabebaji hao wa nyama na wasafirishaji na hata kwa walaji pia, lengo ni kuhakikisha ulindaji wa afya kwa walaji na wao wenyewe ili kusiwepo na maambukizi yoyote ya magonjwa,  alisema.Hata hivyo, aliwataka wamiliki wa maduka ya nyama kuhakikisha wanazingatia usafi wa mazingira ili kukabiliana na magonjwa.