 MOBISOL UK Limited tawi la Tanzania, imetoa msaada wa mifumo saba ya umeme wa jua yenye thamani ya Sh milioni 16.4 kwa gereza la Mkoa wa Arusha la Kisongo.Mifumo hiyo ina ukubwa tofauti kukidhi mahitaji ya gereza ikiwemo mitambo miwili ya 80W, miwili ya 120W na mitatu ya 200W.Livinus Manyaga, Mkurugenzi Mtendaji wa KAKUTE, kampuni ya Masoko na usambazaji teknolojia, ambayo pia inatoa ushauri kwa Mobisol, alisema mifumo hiyo imefungwa kwa waranti ya miaka minne pamoja na huduma ya kiufundi baada ya makabidhiano. Mifumo hiyo itapunguza gharama ya umeme kwa kiasi kikubwa na pia kusaidia uendeshaji wa shughuli katika eneo hilo endapo umeme utakatika jambo ambalo hutokea mara kwa mara,  amesema Manyanga.Mifumo hiyo itakidhi takribani asilimia 90 ya matumizi ya umeme ya gereza hilo ikiwa ni pamoja na kuwa na taa 105 na televisheni ya nchi 32 iliyounganishwa moja kwa moja na dikoda yake.Manyanga alisema msaada huo ni njia moja wapo ya kampuni hiyo kuungana na taasisi za serikali na binafsi kupeleka mwanga katika maeneo yasiyokuwa na umeme na pia kuboresha huduma za kijamii kama vile za afya na elimu nchi nzima.Ikiwa imefunga zaidi ya mifumo 90,000 tangu ianze kutoa huduma hapa nchini, Mobisol imeweza kufikia zaidi ya watu 450,000 na kupunguza uzalishaji wa hewa mkaa kwa zaidi ya tani 30,000 kwa mwaka.Akizindua rasmi mifumo hiyo ya umeme wa jua gerezani hapo, Mkuu wa Mkoa wa Arusha Mrisho Gambo amesema Mobisol wanaweza wasitambue umuhimu wa msaada wao kwa gereza hilo.Alieleza kuwa Ofisa Magereza wa Mkoa wa Arusha, Kamishina Msaidizi wa Magereza Underson Kaptialo, amekuwa akimfuata ofisini kuomba askari kutoka majeshi mengine wakaimarishe ulinzi gerezani hapo nyakati za usiku kila Shirika la Umeme nchini (Tanesco), lilipolikatia umeme gereza hilo lenye takribani wafungwa na mahabusu 1,500.Tanesco, ambayo inalidai gereza la Kisongo kiasi cha Sh milioni 548 ikiwa ni deni la malimbikizo ya bili za umeme yaliokuwa yakiongezeka mwaka hadi mwaka, imekuwa ikilikatia umeme gereza hilo mara kwa mara ilipoendesha operesheni kata umeme kwa wadaiwa sugu.Aidha, serikali ililiagiza Tanesco kukata umeme hata kwenye majengo ya taasisi za serikali yanayolidai kwa kuwa taasisi hizo zimekuwa zikipata pesa za kulipa huduma hiyo kwenye bajeti zao. Kutokana majukumu mengi, uongozi wa gereza la Kisongo umekuwa ukitumia hela iliyotengwa kwa malipo ya umeme kwa shughuli nyingine,  alieleza Gambo ambaye pia amekuwa mteja mtiifu wa Mobisol kwa miaka miwili sasa.Alisema baada ya kusaidiwa mifumo ya umeme wa jua, Gereza la Kisongo sasa litapata ahueni na kuaanza kulipa deni lake kwa Tanesco kidogo kidogo.Mobisol ina mchango mkubwa kwa Mkowa wa Arusha na taifa kwa ujumla kwani imezalisha ajira 450 za kudumu na takribani 1,000 za mawakala, mafundi na mabalozi wake.Aidha Mobisol imetumia zaidi ya Sh milioni 100 kwa kutoa huduma kwa jamii tangu ianze kutoa huduma nchini miaka mitatu iliyopita.