 JANA katika Kituo cha mabasi cha Nanenane jijini Mbeya kuzilizuka ilikuwa kituko cha aina yake baada ya mkuu wa mkoa, Albert Chalamila kufanya ziara ya kushitukiza kituoni hapo na kisha msafara wake wote kuingia kula chakula katika moja ya migahawa iliyopo kituoni hapo.Hata hivyo, kazi ya wajumbe wa msafara kupata chakula wakiongozwa na mkuu wa mkoa haikuwa ndogo kwani muda mfupi tu baada ya waliokuwa kwenye msafara kuketi wakisubiri huduma katika mgahawa uliofahamika kwa jina la Bisamia, kundi kubwa la wapigadebe na wamachinga walivamia wakitaka kula chakula na vinywaji pamoja na mkuu wao wa mkoa.Msafara wa Chalamila uliwasili kwenye kituo hicho cha mabasi majira ya saa nane kasorobo na baada ya kukagua mradi wa ujenzi wa vibanda 16 vinavyojengwa kwa ajili ya kupumzikia abiria msafara ulielekea kwenye vibanda kwa ajili ya wafanyabiashara ndogo ambavyo hadi sasa halmashauri ya jiji inawashawishi wafanyabiashara kuhamia. Baada ya ukaguzi huo, Chalamila aliamuru msafara wote kwenda kwenye vibanda vya mamalishe ili kuwaunga mkono kwa kununua chakula na ndipo msafara ukaelekea kwenye vibanda vilivyopo pembezoni kwa kituo hicho cha mabasi na kuagiza chakula kabla ya wapigadebe, makondakta, madereva na machinga kufika.Hata hivyo licha ya wauzaji chakula na vinywaji baridi kuonekana kuelemewa na umati uliofurika huku baadhi ya watu wakisukumana ili kulazimisha kupata huduma, wengi wa waliofika walipata chakula na vinywaji hatua iliyofurahiwa na kila aliyefika. Wakizungumzia tukio hilo, baadhi ya waliofika wakiwemo wafanyabiashara wa vyakula walimpongeza Chalamila kwa hatua hiyo wakisema ameonesha uongozi wa kushirikiana katika shida na raha hadi na watu wa chini kabisa. Hawa ndiyo viongozi tunaowataka... ndiyoooo ....siyo kiongozi anayekaa ofisini kila siku hajui hata watu wanakula nini huku mitaanii.... Ndiyoooo, zilisikika sauti za shangwe zikisema huku wakizidi kusema Chalamila hoyeee na wengine wakisema Chalamila safiii!!. Akizungumza na wadau katika kituo hicho, mkuu huyo wa mkoa aliwaahidi kuendelea kuboresha mazingira ya stendi hiyo ili abiria wasipate usumbufu wa aina yoyote wawapo kituoni wakisubiri usafiri au wanapofika.