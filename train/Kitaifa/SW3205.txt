 VIONGOZI wa vyama vya wafanyakazi na wasomi wamesifu maamuzi ya Rais John Magufuli kumaliza utata wa vikokotoo kwa wastaafu.Wakizungumza kwa nyakati tofauti Dar es Salaam jana, viongozi na wasommi hao walidai kuwa suala hilo lilileta taaruki kwa wafanyakazi na kushusha morali ya kazi huku wakiwa hawajui hatma yao baada ya kustaafu.Akizungumza na Habari Leo, Katibu Mkuu wa Chama cha Wafanyakazi wa Serikali na Afya (TUGHE), Hery Mkunda alisema jambo ambalo walikuwa wanalipigia kelele na kulitolea tamko, Rais amekua msikivu na kuwapa kile walichokihitaji. Tughe inatetea maslahi ya watumishi wa umma katika wizara zote, bunge, mahakama, mamlaka za serikali, wakala za serikali, serikali za mitaa na taasisi binafsi wanaotoa huduma za afya nchini,  alisema na kuongeza:  Tarehe 21 tulitoa tamko letu na kumtaka Rais aingilie kati, tunashukuru amekuwa msikivu na ameingilia kati na kumaliza utata huu, tulikaa na SSRA na kufanya vikao vingi lakini walikuwa wagumu kukubalina nasi, haiwezekani mfanyakazi ambaye alikuwa anakatwa asilimia 50 apewe asilimia 25. Kanuni mpya ingesababisha wanachama wa mifuko ya LAPF na PSPF wanaostaafu kukumbwa na kiharusi, wengi wamejenga kwa mikopo wakitegemea mafao hayo sasa uwambie wanapata kidogo mkopo wangerudishaje?  Naye Katibu mkuu wa chama cha Wafanyakazi nchini (TUCTA), Dk Yahya Msigwa alisema:  Bila kumung unya maneno tumefarijika kuibuka kidedea kwenye suala hili, Rais amekua msikivu, alikaa kimya siku zote angalau leo (jana) amefufua matumiani ya wafanyakazi. Wastaafu waliokuwa wanapata asilimia 50 kwa mkupuo na 50 kidogo kidogo kila mwaka, tulipendekeza mkupuo uwe asilimia 40 na si 25, katika hili, Rais amesema iundwe kamati maalumu ambayo itafanya  evaluation  ya mifuko hii mpaka 2023 ili wafanyakazi wastaafu wapate kunufaika. Kwa upande wa Chama cha Wafanyakazi wa Taasisi za Elimu ya Juu, Sayansi, Teknolojia, Habari na Utafiti nchini (RAAWU), Winston Makere alisema:  Tunampongeza sana Rais amesikia kilio chetu, alichoamua ndio tulichokitaka, kwa sasa kuna  room  kubwa ya kukaa na Waziri kufanya mabadiliko ya kanuni za mafao. Akijibu swali la mabadiliko ya sheria mpya ya mafao alisema,  sheria imeshasainiwa na kupitishwa, ila kanuni bado hazijatangazwa, tutakaa na Waziri husika kuangalia namna ya kuziboresha kabla ya kuanza kutumika.  Profesa Haji Sembojo wa Chuo Kikuu cha Zanzibar (SUZA) alimpongeza Rais kuwa refarii mzuri katika suala hilo ambalo amechukua pointi zote tatu kutoka kwa wafanyakazi. Mpaka Rais ameingilia, ni kwamba amegundua mambo yanaenda ndivyo sivyo, kulikuwa hakuna haja ya sokomoko lote hilo, hili limeanzishwa na taasisi bila kushirikishwa wadau, kitu ambacho ni kibaya.  Ilitakiwa kufanyika tafiti, washika dau wote washirikishwe, ifanyike  consultation  ili kutoa suluhu baada ya kukubaliana, badala ya kutumia nguvu inasikitisha. Rais ni mtendaji, mtekelezaji na mfatiliaji, ila wachini yake wanamtumia vibaya, hakukuwa na haja ya kutengeneza tatizo hii, tulipaswa sasa hivi kumsaidia kwa kuwa anafanya  investimate  kubwa hasa kwenye miundo mbinu.  Mawaziri watambue hilo hatuna Rais ambaye anafanya kazi kama huyu, tumtumie vizuri tusimchoshe na msipotezee muda wake.Naye Profesa Abdallah Safari akizungumzia hilo alisema:  Rais amechukua muda mrefu sana kutoa maamuzi, hata hivyo amekuwa upande wa wafanyakazi, amefanya vizuri, nampongeza kwa hilo.  Akitimisha suala hilo, Rais Magufuli alisema Oktoba 20, 2017 baraza la mawaziri lilipitisha na kuunganisha mifuko ya kijamii iwe mmoja kwa ajili ya watumishi wa umma na NSSF ifanyiwe marekebisho ili iwe kwa ajili ya wafanyakazi wa sekta binafsi ili kuinusuru isife. Rais Magufuli alisema alipoingia madarakani walikuta deni la trilioni 1.2, ikabidi tutafuta pesa Serikalini tukaanza kulipa madeni haya na tumelipa yote mpaka March 2017. Mtu anafanyakazi yake kwa muda wote, halafu anamaliza unamwambia apewe asilimia 25, haiingii akilini. Utanipa kidogokidogo? hata Waziri akimaliza Ubunge wake ukimwambia utampa asilimia 25, kisha nyingine kidogo kidogo hawezi kukubali, alisema Rais Magufuli na kushangiliwa kwa nguvu na wawakilishi hao wa wafanyakazi  Nimeamua tuwe na kipindi cha mpito, nimeamua kikokotoo kilichokuwa kinatumika kabla ya mifuko kuunganishwa kiendelee katika kipindi cha miaka yote ya mpito Kipindi cha mpito ni hadi mwaka 2023 ambapo wanachama wa mfuko 58,000 ndio watastaafu kipindi hicho. Wanachama watakaokuwa wanastaafu wataendelea na kikokotoo cha asilimia 50.Katika kipindi hicho watawalipa watu mafao vizuri na kwasababu hali itakuwa imeimarika tutafanya mazungumzo ya mfumo bora. Wakati huohuo, Rais Magufuli ametengua uteuzi wa Mkurugenzi Mkuu wa Mamlaka ya Usimamizi wa Mifuko ya Hifadhi ya Jamii (SSRA), Dk Irene Isaka. Taarifa iliyotolewa na Kuregenzi ya Mawasiliano Ikulu, Dar es Salaam jana kwa vyombo vya habari ilisema uteuzi wa Mkurugenzi Mkuu wa SSRA utafanywa baadaye huku ikieleza kwamba Dk Irene atapangiwa kazi nyingine.