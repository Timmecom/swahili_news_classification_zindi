 MAMLAKA ya Mafunzo ya Ufundi Stadi (VETA) imebuni kifaa chenye umbo la ndege aina ya tai aliyetengenezwa kufukuza ndege waharibifu wa mazao shambani na anatoa milio kufukuza ndege hao akitumia umeme wa jua.Kutokana na ubunifu huo, Veta imepewa Sh milioni 30 na Tume ya Sayansi na Teknolojia (COSTECH) kuendeleza tai na hivi karibuni wanatarajia kutengeneza ndege hao wanne watakaofanyiwa majaribio katika mashamba ya mpunga Turiani, Morogoro kwa mwaka mmoja.Ndege huyo mwenye macho yanayowaka na mwanga unaotoka kutisha ndege waharibifu shambani akiwashwa anatoa milio na ndege waharibifu hukimbia anapokuwa shambani.Akizungumza katika Maonesho ya 43 ya Kimataifa ya Biashara Viwanja vya Mwalimu Julius Nyerere, Mwalimu wa Veta Chang ombe , Emmanuel Bukuku alisema ndege huyo ni mwendelezo wa mradi wa awali wa ubunifu.Alisema baada ya kutengeneza awamu ya kwanza, Tai walitakiwa kuwa wengi katika shamba moja hivyo wakamboresha ambapo tai mmoja anaweza kulinda shamba kubwa.Alisema wanaweka nguzo ambazo ndege huyo aina ya tai mmoja anaweza kulinda eneo kubwa kutoka upande mmoja wa shamba kwenda upande mwingine katika shamba la ekari 20.Amesema tai ana uwezo wa kulinda hata ekari 20 kwa sauti kutokana na anavyokuwa katika waya na nguzo huku akitembea kama tai wa ukweli kwa kupeperusha mabawa kama tai wa kawaida.Amesema ili kupata fedha ya ruzuku, walipeleka pendekezo la ndege huyo kwa ajili ya ulinzi wa mashamba na waombaji ruzuku walikuwa 600 na kupatikana 47 nchi nzima na kupewa fedha kupeleka vifaa kwa majaribio na baadaye kutengeneza vifaa vingi ili vitumiwe mashambani.Amesema baada ya kupata Sh milioni 30 wataunda ndege tai wanne na kutengeneza miundombinu yake kisha kufanya majaribio katika mashamba ya mpunga huko Turiani mkoani Morogoro kwa mwaka mmoja.Aliwaeleza wakulima wa mpunga, ngano na uwele na mashamba ya mazao ya asili ya mbegu ambao wamekuwa wakivamiwa na ndege waharibifu wamepata mkombozi mkubwa wa teknolojia