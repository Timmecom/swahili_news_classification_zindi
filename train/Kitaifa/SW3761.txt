 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu ameamuru vipimo vya homa ya dengue vitolewe bure katika vituo vyote vya afya vya serikali katika kipindi chote cha mlipuko wa ugonjwa huu. Maagizo hayo yametolewa leo, Ijumaa na Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alipokuwa akitoa kauli ya serikali kuhusu ugonjwa huo, bungeni Dodoma.Waziri Ummy ameeleza kuwa wizara imefikia uamuzi huo kutokana na wananchi wengi kushindwa kumudu gharama za uchagiaji wa vipimo na matibabu ya ugonjwa huo. Serikali itaboresha matibabu kwa wagonjwa kwa kuhakikisha kuna upatikanaji wa dawa za kutosha, pia kuwajengea uwezo wataalamu wa afya, sambamba na kuboresha mifumo ya ukusanyaji takwimu,  aliongeza.Inaelezwa kuwa jumla ya watu wanne wamefariki na wengine 4,320 wameripotiwa kukutwa na ugonjwa wa homa hiyo huku Dar es Salamaa ikiongoza kwa kuwa na wagonjwa 4,029 na vifo vitatu.