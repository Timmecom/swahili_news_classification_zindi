 TUME ya Kurekebisha Sheria tayari imezipitia sheria tano kwa ajili ya kufanyiwa marekebisho na kwenda na wakati wa mabadiliko ya jamii.Waziri wa Katiba na Sheria, Khamis Juma Maalim alisema hayo wakati akijibu swali la Mwakilishi wa Jimbo la Chonga, Shaibu Said Ali. Mwakilishi huyo alitaka kujua sheria ngapi zimefanyiwa marekebisho na tume hiyo. Maalim alizitaja sheria zilizofanyiwa marekebisho kuwa ni Sheria ya Ajira Na.11 ya mwaka 2019, Sheria ya mahusiano ya kazini, Sheria ya Wakfu na mali ya amana na Sheria ya Watu wenye ulemavu Na.9 ya mwaka 2006.Alisema sheria hizo imebainika kuwa zinakinzana na sheria nyingine kwa hivyo imeonekana ni bora zifanyiwe marekebisho. Alisema Tume ya Marekebisho ya Sheria imeanza kazi zake rasmi mwaka 1982 ingawa muda mrefu ilikuwa haitekelezi kazi vizuri. Alisema sheria zote zilizopitwa na wakati zitafanyiwa kazi ili ziweze kwenda na wakati. Tume ya Kurekebisha Sheria imeanza kutekeleza majukumu yake kikamilifu kwa kuzipitia sheria zinazoonekana hazifanyi kazi vizuri na zimepitwa na wakati,  alisema. Alisema mafanikio makubwa yamepatikana tangu kuanzishwa kwa tume hiyo na kuzifanyia marekebisho sheria zilizokuwa zikilalamikiwa na jamii, ikiwemo za udhalilishaji wa kijinsia.Alizitaja sheria zilizofanyiwa marekebisho na kuwasilishwa mbele ya Wajumbe wa Baraza la Wawakilishi kuwa ni ya mwenendo wa makosa ya jinai na ya ushahidi.  Sheria hizo zimefanyiwa marekebisho. Awali zilikuwa zikilalamikiwa na wananchi wengi na wanaharakati kwamba hazisaidii kudhibiti vitendo vya udhalilishaji wa kijinsia,  alisema.