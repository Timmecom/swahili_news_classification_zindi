 TANGU Serikali ya Awamu ya Tano iingie madarakani ikiongozwa na Rais John Magufuli, Wizara ya Ardhi, Nyumba na Maendeleo ya Makazi imeonesha ari na kasi kubwa zaidi katika kurasimisha makazi mijini.Hali hiyo imeiwezesha serikali kuongeza mapato yake kupitia ukusanyaji wa pango la ardhi, ada na tozo mbalimbali zitokanazo na shughuli za sekta ya ardhi. Katika mazungumzo na Waziri wa Ardhi, Nyumba na Maendeleo ya Makazi, William Lukuvi, anasema mwanzoni mwa mwaka huu kuwa, kutokana na juhudi hizo, mapato ya serikali yameongezeka kutoka Sh bilioni 54.55 Mwaka 2014/15 hadi kufikia takriban Sh bilioni 100 katika Mwaka wa Fedha wa 2017/18.Mara nyingi katika ziara zake mbalimbali nchini, Waziri Lukuvi amekuwa akisisitiza programu ya kupanga, kupima na kumilikisha kila kipande cha ardhi. Imefahamika kuwa, ili kufanikisha hilo, Wizara ya Ardhi, Nyumba na Maendeleo ya Makazi inahakikisha ardhi inapangwa, inapimwa na kumilikishwa hivyo, inakamilisha programu ya kupanga, kupima na kumilikisha kila kipande cha ardhi nchini.Kimsingi hili ni jambo jema linalofanywa na wizara kwa sababu, upimaji, upangaji na umilikishaji ardhi una faida nyingi zikiwamo za kiuchumi kwa wananchi wanaomiliki ardhi au majengo, na hata kwa taifa.Mratibu wa Mpango wa Kurasimisha Rasilimali na Biashara za Wanyonge Tanzania (Mkurabita) ulio chini ya Ofisi ya Rais, Ikulu, Seraphia Mgembe anazitaja faida za urasimishaji ardhi na makazi mijini kuwa ni pamoja na mmiliki kuwa na nguvu za kisheria za umiliki, kuongeza fursa za kukuza mitaji kupitia urahisi wa kupata mikopo toka taasisi za fedha na hata uwezekano wa kupata wabia katika uwekezaji.Kupitia mazungumzo na wadau mbalimbali wa uchumi na mandeleo, imebainika pia kuwa urasimishaji wa makazi huongeza thamani ya makazi ya mtu na hata kuondoa migogoro katika jamii. Kimsingi, zipo faida nyingi za kijamii na kiuchumi zitokanazo na upangaji, upimaji na urasimishaji ardhi katikia maeneo mbalimbali nchini.Hivi karibuni wakati akimwakilisha Rais John Magufuli katika Mkesha wa Kitaifa Kuukaribisha Mwaka Mpya wa 2019 na kuuaga mwaka 2018 uliofanyika katika Uwanja wa Karume Dar es Salaam, Lukuvi alisema Serikali imetoa miezi mitatu kwa halmashauri zote nchini kuanza kutoa leseni za makazi mijini kama mchakato wa kurasimisha makazi hayo ili kuwafikia watu wote wanaomiliki vipande vya ardhi mijini na kuwafanya watambulike.Kutambulika kwa watu hao kuhusu umiliki wao, kunawapa uhakika wa usalama wa miliki zao na pia, kunawapa fursa za kiuchumi kukuza mitaji na hata kuongeza pato la taifa kupitia kodi ya pango la ardhi na tozo nyingine muhimu kwa maendeleo ya jamii na nchi kwa jumla.Waziri Lukuvi anasema, utoaji wa leseni hizo ambazo ni nyaraka halali na inayotambulika kisheria inayomwezesha mmiliki hata kuchukua mkopo wa fedha benki, ni hatua ya awali ya kutambua makazi na baadaye lifuate zoezi la kupima, kupanga na kurasimisha makazi hayo kwani wamiliki watapewa hati ya umiliki wa ardhi ya miaka 99.Kwa mujibu wa Lukuvi, asilimia 70 ya miji yote nchini watu wake wanaishi katika maeneo yasiyopangwa na yasiyopimwa. Anasema kwa kuwa leseni hizo za makazi zitadumu kwa muda wa miaka mitano tangu zianze kutolewa, halmashauri zote na watu wote watakaopata leseni hizo, waanze mchakato wa kurasimisha makazi yao ili wapate hati.Mpaka sasa zaidi ya makazi 100,000 yamesharasimishwa nchini, na zoezi hili la utoaji wa leseni za makazi haliwahusu watu ambao tayari wana hati au wale ambao wameshaanza mchakato wa kupata hati, bali linawahusu wanaomiliki vipande vya ardhi na hawajaanza mchakato wa kupata hati.Kimsingi, hii ndiyo maana Programu hii watu wengi wanaisubiri kwa matumaini wakiamini kwa dhati kuwa ikitekelezwa, ardhi nchini itatoa mchango mkubwa katika maendeleo ya kiuchumi na kijamii na huo ndio hasa msisitizo wa Waziri Lukuvi katika hili.Anasema:  Katika program hii ya kupanga, kupima na kumilikisha kila kipande cha ardhi nchini, Serikali itasajili kila kipande cha ardhi, kuimarisha utunzaji wa kumbukumbu za ardhi kwa njia ya kielektroniki kwa kujenga hatua kwa hatua Mfumo Unganishi wa Kuhifadhi Kumbukmbu za ardhi (Integrated land management Information System- ILMIS) katika awamu ya pili katika halmashauri zote nchini. Kwa mujibu wa jarida la Wizara ya Ardhi, Nyumba na Mandelezo ya Makazi liitwalo; URASIMISHAJI MAKAZI NCHINI: TOLEO MAALUMU, makazi holela nchini ni hali inayoendelea kila siku kutokana na wakazi wengi kujenga bila kufuata taratibu maalumu zilizowekwa kisheria.Kwamba, makazi holela ni ujenzi wa makazi pamoja na maendeleo unafanyika katika makazi bila kufuata utaratibu wa mipango miji unaoongozwa na Sheria ya Mipango Miji Namba 8 ya Mwaka 2007.Jarida linasema:  Lengo la urasimishaji ni kuwafanya watu waliokuwa wanaishi katika makazi holela wawe na nyaraka rasmi za kuweza kukopesheka.  Wakati akitoa taarifa ya urasimishaji wa makazi holelea mijini wakati wa mawasilisho ya Bajeti ya Wizara ya Ardhi, Nyumba na Maendeleo ya Makazi ya Mwaka 2017/18, Waziri Lukuvi alisema wizara kwa kushirikiana na mamlaka za upangaji, Mkurabita (Mpango wa Kurasimisha rasilimali na Biashara za Wanyonge Tanzania) na sekta binafsi, imeendelea kurasimisha makazi katika halmashauri 27 mchini.Kwamba hadi mwezi Mei mwaka jana, viwanja 142,992 vilikuwa vimepimwa katika halmashauri mbalimbali nchini. Hata hivyo, ni jambo la ajabu kuona kuwa wakati serikali inahangaika kuhudumia watu wake, baadhi ya watumishi wasio waadilifu, wanajaribu kurudisha nyuma juhudi hizo kwa kufanya ubadhirifu na matumizi mabaya ya nafasi zao, jambo ambalo kimsingi, hakuna Mtanzania halisi anayelikubali.Ndiyo maana Wizara hii imeanzisha operesheni maalum kubaini wamiliki hewa wa viwanja zaidi ya 9,000 vilivyoandikishwa na kumilikiwa na watumishi wa wizara hiyo kwa njia haramu.Taarifa ya Waziri Lukuvi kwa vyombo vya habari hivi karibuni inabainisha kuwepo kwa idadi kubwa ya viwanja vinavyomilikiwa na wafanyakazi hao kwa majina bandia au anuani za uwongo.Anasema watumishi hao wamejimilikisha isivyo halali ili baadaye waviuze kwa udanganyifu na kwa bei ya juu. Anaongeza kuwa, idadi kubwa ya viwanja hivyo havijalipiwa kodi na pia havijaendelezwa kwa kuwa vimeachwa kwa muda mrefu bila ya shughuli za kibinadamu kufanyika hali inayowaathiri wakazi wengine wa maeneo hayo.Kimsingi hapana shaka kuwa, hao ndio wengi waliosababisha mlundikano wa hati na nyaraka katika Wizara hizo ambazo hivi karibuni, wizara imetoa mwito wakazichukue, lakini wanaogopa kwenda kwa kuwa  uhuni wao  uitabainika.Eee! Ndivyo Watanzania wamekuwa  wakinyonywa  na baadhi ya watumishi kwa miaka mingi iliyopita. Katika taarifa hiyo Waziri Lukuvi anasema:  Wizara imejipanga kunasa viwanja vyote ambavyo umiliki wake una mashaka na vitachukuliwa na kurejeshwa serikalini hivyo  Anasema kutoendelezwa kwa viwanja hivyo ni sawa na kuwadhulumu wananchi wengine haki ya kumiliki ardhi na kuitumia kujiongezea pato na pia, kulikosesha taifa mapato yake.Ndiyo maana Waziri Lukuvi anawataka wenye taarifa mintarafu wanaomiliki viwanja visivyoendelezwa kwa muda mrefu, kumpigia simu namba 0755333334 huku akiwahakikishia usalama wao kuwa hawatojulikana kuwa ndio waliotoa taarifa hizo. Ndiyo maana urasimishaji wa makazi hauna budi kulindwa na kuendelezwa ili kukuza uchumi nchini.