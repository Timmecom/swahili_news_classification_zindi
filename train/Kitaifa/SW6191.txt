 BAJETI Kuu ya Serikali itasomwa siku ya Alhamisi Juni 13, mwaka huu jijini Dodoma, sambamba na bajeti ya nchi za Jumuiya ya Afrika Mashariki (EAC).Kwa Tanzania, hiyo itakuwa hotuba ya nne ya bajeti ya Serikali ya Rais John Magufuli, aliyeingia madarakani mwaka 2015. Bajeti hiyo itasomwa na Waziri wa Fedha na Mipango, Dk Philip Mpango (pichani). Spika wa Bunge, Job Ndugai aliahirisha Bunge mjini hapa jana na kufafanua ratiba ya chombo hicho kuanzia jana hadi wiki ijayo. Ndugai alieleza kuwa amesitisha shughuli za Bunge hadi Jumatatu Juni 10 mwaka huu, ili kutoa fursa kwa wabunge kusherehekea sikukuu ya Idd el Fitri, ambayo itasherehekewa wiki hii. Alisema Bunge litarejea Jumatatu Juni 10 na kuendelea na kipindi cha maswali na majibu; na Juni 13 Bajeti Kuu Serikali itasomwa. Spika alisema Kamati ya Kudumu ya Bunge ya Bajeti, inatakiwa kuendelea na vikao yake vya kupitia bajeti kwa siku sita kuanzia Ijumaa Juni 7 hadi Juni 12, mwaka huu, kama Kanuni inavyoagiza.