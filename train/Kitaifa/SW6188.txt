 WADAU wa Maendeleo nchini kupitia Mradi wa Uimarishaji Mifumo katika Sekta za Umma wameitikia wito wa serikali na kujitokeza kufanikisha kazi ya uimarisha mfumo wa uendeshaji wa shughuli za afya katika maeneo yote ya kutolea huduma za afya serikalini.Wadau hao wameitika wito kufutia maelekezo ya serikali kutaka mfumo huo uimarishwe kwa kuongezewa maeneo ya kiutendaji.Akizungumza na wadau hao wa maendeleo jana, Katibu Mkuu Wizara ya Afya Maendeleo ya Jamii, Jinsia, Wazee na Watoto, Dk Zainab Chaula, wakati wa kikao cha pamoja baina ya Wizara hiyo na ile ya Tawala za Mikoa na Serikali za Mitaa (ORTAMISEMI) alisema umefika muda kwa wadau kuungana na kujenga mfumo wa GoTHOMIS, kwani mfumo huo umeonesha kuwa na tija na ufanisi kwenye nyanja ya afya. Kwa Muda mrefu tumeshuhudia mifumo mbalimbali lakini yote hii ikiwa kwenye maeneo machache ya nchi ikifanywa kwa majaribio ambayo hata hivyo tija yake imekuwa sio yakuridhisha  suala la kutuambia unafanya shughuli ya jamii halafu hatuoni tija ya unacho kifanya sio wakati wake kwa sasa, lazima wote tuungane na tukubali kutembea kwa pamoja na mfumo huu ambao umeonesha tija na ufanisi,  alisema.Wito wa Katibu Mkuu huyo, ulikuja wakati ambapo tayari mfumo ulikuwa umesimikwa kwenye maeneo yakutolea huduma za afya yapatayo 383 ikiwepo zahanati 91, vituo vya afya 180, Hospitali Teule za Wilaya 12, Hospitali za Wilaya 77 na Hospitali za Rufaa za Mikoa 23 na kufanya asilimia sita ya maeneo yote yakutolea huduma za afya nchini.Akiwasilisha mada katika kikao hicho juu ya uboreshaji wa mfumo wa GoTHOMIS, Mkurugenzi wa TEHAMA, Ofisi ya Rais TAMISEMI, Erick Kitali amesema shabaha iliyo mbele yao ni kuimarisha mfumo kwa kutumia wataalam wazawa na wanaamini katika nguvu ya pamoja ikiwepo kushirikiana na wadau wa maendeleo wote.Akizungumza mbele ya wataalam wanaoendelea na kazi ya uimarishaji wa mfumo huo mkoani Morogoro, Mtaalam kutoka Global Supply Chain Tanzania, Alfredy Mchau alisema wamewiwa kuunga mkono juhudi za serikali katika kuimarisha mfumo huo wa GoTHOMIS kwani ni moja ya vipaumbele vyao katika kushirikiana na serikali kuboresha huduma za afya kwa ajili ya upatikanaji wa taarifa sahihi na kwa wakati. Alipotoa wito Katibu Mkuu, kwa wadau juu ya kuunga mkono suala hili, sisi kama Global Supply Chain Technical Assistance Tanzania (GHSC TA   TZ), tulielewa nini dhamira ya Serikali katika sekta ya afya, ambayo kimsingi ndio msingi wa maendeleo ya nchi yoyote,  alisema.Mmoja wa wafanyakazi kutoka mradi wa kuimarisha Mifumo ya Sekta za Umma nchini PS3, Revocutus Mtesigwa alisema huo ni muendelezo wa juhudi ambazo wamekuwa nazo hususan katika uimarishaji wa Mifumo ya Sekta za Umma nchini.Serikali bado inaendelea kuwakaribisha wadau wa maendeleo kujitokeza kwa ajili ya kufanikisha uboreshaji wa Mfumo wa GoTHOMIS, ambao utakuwa madhubuti na wenye tija katika ngazi zote za kutolea huduma za afya nchini.