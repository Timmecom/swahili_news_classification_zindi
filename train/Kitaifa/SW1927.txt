 UGONJWA wa shinikizo la damu (BP) umeonekana kuwa tatizo mkoani Mtwara kutokana na kuwepo kwa idadi kubwa ya wagonjwa kati ya 50 hadi 60 kwa siku.Idadi hiyo imebainika wakati jopo la madaktari bingwa kutoka Hospitali ya Taifa ya Muhimbili (MNH), walipotoa huduma za kitabibu katika Hospitali ya Rufaa ya Ligula mkoani hapa.Madaktari hao wameeleza kushitushwa baada ya kuona idadi hiyo kubwa ya wagonjwa hao mkoani humo.Wameomba kufanyika kwa kazi maalum ya utafiti wa haraka ili kujua chanzo na sababu inayosababisha kushamiri kwa maradhi hayo kwenye jamii.Kazi hiyo ilifanyika ndani ya wiki moja mkoani hapa, huku Daktari bingwa wa magonjwa ya wanawake na uzazi, Geofrey Marandu akitoa tathimini ya utendaji kazi ndani ya siku hizo kuwa katika Hospitali hiyo ya Ligula, wamekuwa wakihudumia idadi hiyo kubwa ya wagonjwa kwa siku hali ambayo si ya kawaida."Tumeshitushwa sana na idadi kubwa ya wagonjwa wa shinikizo la damu mkoani hapa kwa kweli hii si idadi ya kawaida na natoe wito wa kufanyika utafiti wa haraka kujua sababu ya kukithiri kwa maradhi haya wagonjwa 50 hadi 60 kwa siku si idadi ya kawaida."Tumebaini uwepo wa wagonjwa wengi wa shinikizo la damu kwa siku zote hizo na tumekuwa tukipokea wangonjwa kati ya 50 hadi 60. Utamkuta mgonjwa ana BP 220/120 lakini mwenyewe haoni kama ana tatizo na wala hajali yuko kawaida tu" amesema.Amesema kuwa kunahitajika kufanyika kwa utafiti wa kina ili kubaini tatizo hilo, ambalo watu wengi wa Mtwara wamekuwa nalo, kwani maradhi hayo yana uhusiano mkubwa na maradhi ya moyo, damu na mengine.Mbali na tatizo hilo, amesema pia wagonjwa wa macho na uvimbe tumboni kwa wanawake walihudumiwa kwa wingi, ukilinganisha na magonjwa mengine.Pia, amesema magonjwa ya macho yameonekana kuwa tatizo kubwa, kwani yamebainika kuwa ni ugonjwa mbaya na huwaathiri watu wengi na matibabu yake yakicheleweshwa husababisha upofu.Amesema, katika kipindi hicho, wameweza kuwahudumia wagonjwa 1,467 huku lengo likiwa kuwafikia wagonjwa 2,000 na kati yao 54 walifanyiwa upasuaji mkubwa na 81 upasuaji mdogo.Mganga Mfawidhi wa Hospitali ya Rufaa ya Ligula, Dk Lobikieki Kissambu amesema kazi hiyo imeonesha mafanikio makubwa, licha ya changamoto ya baadhi ya wagonjwa kutokamilisha matibabu kutokana na kushindwa kuchangia gharama."Zoezi hili halikuwa bure, mgonjwa alilazimika kuchangia fedha kidogo, wapo wagonjwa walioandikiwa upasuaji lakini muda ulipofika hawakuonekana kwa sababu walishindwa kulipia gharama licha ya kuwa ndogo," amesema Kissambu.Alitoa rai kwa jamii mkoani hapa kuwa ili kuepukana na hali hiyo ni muhimu wananchi wakajiunga na Mfuko wa Taifa wa Bima ya Afya (NHIF) kurahisisha matibabu pindi wakosapo fedha.