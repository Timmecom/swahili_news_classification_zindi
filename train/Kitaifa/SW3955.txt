 WACHIMBAJI, wafanyabiashara na wadau wa sekta ya madini nchini, wamemkabidhi Rais John Magufuli mapendekezo 22, yatakayosaidia kudhibiti utoroshaji wa madini na kuongeza mapato ya serikali.Mapendekezo hayo yaliyokabidhiwa juzi jijini Dar es Salaam kwa Makamu wa Rais, Samia Suluhu Hassan kwa niaba ya rais katika Mkutano Mkuu wa Kisekta wa Madini, ni pamoja na kutaka Kodi ya Ongezeko la Thamani (VAT) ya asilimia 18 ifutwe. Mapendekezo mengine ni tozo ya zuio kupunguzwa kutoka asilimia tano hadi kufikia asilimia tatu, tozo ya ushuru wa halmashauri iongezwe kutoka asilimia 0.3 hadi kufikia asilimia moja na mrabaha kupunguzwa kutoka asilimia sita hadi kufikia asilimia tatu.Rais wa Shirikisho la Vyama vya Wachimbaji Wadogo wa Madini (FEMATA), John Bina, alitaja mapendekezo mengine ni madini ghafi ya vito, yaruhusiwe kusafirishwa nje ya nchi ili kuondoa ushawishi na utoroshaji wa madini hayo kwenda nje ya nchi. Pia, kuanzishwa kwa benki ya madini, maofisa wa madini kuwepo katika maeneo ya uzalishaji wa madini ili kuimarisha usimamizi na ukusanyaji wa mapato ya serikali.Katika hali ya kuifanya sekta ya madini kuzaliwa upya, wachimbaji hao pia walipendekeza serikali itoe ruzuku ya vifaa kwa wachimbaji wadogo wa madini, madini yanayotoka nje ya nchi yaingizwe nchini bila kutozwa tozo yoyote, lakini yanapotoka kwenda nje ya nchi yatozwe kodi zote zinazotakiwa, ada ya mwaka ya malipo ya eneo la wachimbaji kwa hekta ipunguzwe kutoka Sh 80,000 hadi kufikia Sh 50,000.Kwa mujibu wa wadau hao wa madini, gharama ya ada ya leseni ya uchenjuaji ipunguzwe kutoka dola za Marekani 1,000 hadi kufikia dola 500, uhai wa leseni za uchimbaji mdogo uongezwe kutoka miaka saba hadi kufikia miaka 15, ufanyike ulinganifu wa tozo za kodi kwa nchi za Maziwa Makuu na zilipwe mara moja na kwa taasisi moja pamoja na bei ya dhahabu iwe chini ya bei ya soko la dunia kwa soko la ndani. Kwa kuwa dhahabu inaweza kusafirishwa kutoka sehemu moja hadi nyingine ndani ya nchi kwa lengo la kutafuta masoko, wadau hao wa madini walipendekeza waruhusiwe kufanya hivyo kwa vibali maalumu.Pia vibali vya mazingira vitolewe wakati leseni za uchimbaji zinapotolewa na wamiliki wa leseni watakapobainika kutorosha madini, wafutiwe leseni zao na washitakiwe kama wahujumu uchumi. Alisema baada ya maazimio waliyoyafikia kwenye mkutano huo, mtu yeyote miongoni mwao atakayebainika kutorosha madini, atafukuzwa kwenye umoja wao. Pia, aliiomba serikali kuyafanyia kazi mapendekezo yao kwa haraka ili utekelezaji uanze. Waziri wa Madini, Doto Biteko, aliwataka wadau hao wa madini kuhakikisha wanasimamiana ili kudhihirisha nia njema waliyonayo kwa serikali.