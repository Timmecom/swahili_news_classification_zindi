 KIFO cha bilionea wa Kitanzania ambaye pia ni Mwenyekiti wa Kampuni za IPP, Dk Reginald Mengi kimegusa wengi katika nchi wanachama wa Jumuiya ya Afrika Mashariki (EAC).Mfanyabiashara huyo mzalendo na mwekezaji mkubwa katika sekta ya viwanda ambaye pia aligusa maisha ya kila siku ya watu wengi, aliaga dunia Alhamisi iliyopita Dubai katika Falme za Kiarabu baada ya kuugua ghafla. Ameondoka duniani akiwa na mipango mingi ya kutanua wigo wa uwekezaji katika nchi za EAC, kwani mbali ya Tanzania, Dk Mengi alishaanza mipango ya kupeleka nishati ya gesi nchini Rwanda kwa ajili ya matumizi ya magari ikiwa ni mbadala wa mafuta ya petroli na dizeli.Rwanda ingekuwa nchi ya kwanza Afrika Mashariki na Kati kunufaika na mradi wa gesi hiyo asilia kutoka mikoa ya Lindi na Mtwara. Kupitia kampuni ya IPP Energy, Dk Mengi aliyefariki dunia akiwa na umri wa miaka 75, alipanga pia kusambaza huduma hiyo katika nchi jirani za Kenya, Jamhuri ya Kidemokrasia ya Kongo (DRC), Burundi na hata Msumbiji ambako mradi huo haujafika.Kwa mujibu wa Godfrey Bitesigirwe, meneja wa mradi huo, tayari mazungumzo baina ya serikali ya Rwanda na uongozi wa IPP Energy Ltd ya Tanzania yalishakamilika na vibali kutolewa. Bitesigirwe alisema kama mradi huo ungeanza, Rwanda isingekuwa na haja ya kuagiza tena mafuta kutoka nchi za nje. Alisema Rwanda ilichaguliwa kuwa kitovu cha mradi huo, kabla ya kusambazwa katika nchi nyingine za ndani na nje ya Afrika Mashariki.Mkurugenzi wa Mamlaka ya Udhibiti wa Mazingira Rwanda, Mhandisi Coleta Ruhamya alikiri kuwa, serikali kupitia Wizara ya Miundombinu, Mamlaka ya Mapato na Mamlaka ya Mazingira, imeanza kutafuta suluhu ya tatizo la magari yanayotoa moshi na moja ya jawabu ni matumizi ya gesi asilia kwa magari. Na kwa mujibu wa ripoti ya Shirika la Fedha la Kimataifa (IMF), matumizi ya mali asili kwenye maendeleo ya bara la Afrika yanaweza kuwa ni suluhisho la kudumu la umaskini barani humu.Mbali ya uwekezaji katika sekta ya nishati, Dk Mengi pia alikuwa mbioni kuanzisha kiwanda kikubwa cha vifaa vya kielektroniki, IPP Touchmate kilichokuwa kitengeneze simu za kisasa, kompyuta mpakato na vifaa vyake, kwa ajili ya soko la Tanzania, Afrika Mashariki na Afrika kwa ujumla. Mwili wa Dk Mengi ulitarajiwa kuletwa jana nchini kutoka Dubai, na utatarajiwa kuagwa leo jijini Dar es Salaam kabla ya kupelekwa Moshi mkoani Kilimanjaro kwa maziko keshokutwa.