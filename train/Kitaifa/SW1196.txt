 SIKU ya jana ilikuwa ni siku ya huzuni na simanzi zilizotawala kwenye nyuso za waombolezaji waliofurika kwenye ukumbi wa Chuo Kikuu cha Dodoma (UDOM) wa Chimwaga wakati wa kumuaga aliyekuwa Makamu Mkuu wa Chuo hicho, Profesa Egid Mubofu.Katika maombolezo hayo ambayo yalitanguliwa na ibada takatifu, waombolezaji walipata nafasi ya kutoa salamu zoa na hisia zao mbalimbali za huzuni kwa kiongozi huyo wa chuo kikubwa kinachodaili wanafunzi wengi hapa nchini. Pia watu walifikisha na kutoa hisia zao kwa mitindo mbalimbali ambapo kwaya ya Chuo Kikuu iliwafanya waombolzezaji kulengwa na machozi kutokana na kuimba wimbo maalumu uliochanganywa kwa lugha na miondoko ya kihehe na kugani, shairi lilioimbwa na mhadhiri katika chuo hicho. Profesa Mubofu aliyefariki dunia Desemba 18 mwaka huu, mjini Pretoria, Afrika Kusini alikokwenda kutibiwa. Amefariki akiwa na umri wa miaka 55. Akitoa salamu za rambirambo, Mkuu wa Chuo hicho ambaye pia ni Rais Mstaafu wa Awamu ya Tatu, Rais Benjamin Mkapa alimuelezea Profesa Mubofu kama mtu mzuri sana na mwenye ujasiri wa kufanya maamuzi.  Baada ya kukoma uongozi wa UDOM, uongozi ulitukuka wa Profesa Idris Kakula nikiwa mkuu wa chuo nawajibika kumteua makamu mkuu wa chuo mpya.  Na utaratibu ni kuorodhesha wasomi kadhaa waliostahili kufikiriwa, na hivyo ndivyo ilivyokuwa. Nilipatiwa orodha ya watu wapatao 10 kutoka tume ya usahili na moja wapo alikuwa Profesa Mubofu.   Baada ya kupima historia, usomi, ufanyaji kazi hasa katika sekta ya elimu, mafaniko kazini mahusiano na ushirikiano kazini. Heshima yake katika jamii na heshima ya jamii kwake. Nilimteua Profesa Mubofu na nilifanya hivyo bila mashaka yoyote. Alisema akiwa mkuu wa chuo hicho, ni mhimili mkuu lakini kiuhalisia kiongozi mkuu wa chuo ni makamu mkuu wa chuo kwa kuwa ndio mwenye mamlaka makubwa kwenye utawala, msimamizi wa utawala na mdhibiti mkuu wa chuo. Waziri wa Elimu, Sayansi na Tekinolojia, Profesa Joyce Ndalichako aliyeongoza maelefu kumuaga kiongozi huyo, alisema:   Taifa limempoteza mtumishi wa umma mwenye bidii aliyeipenda nchi yake. Alitumia muda wake mwingi kukabiliana na changamoto zilizokuwa zinaikabili taasisi na wafanyakazi,  alisema Profesa Ndalichako wakati wa kumuelezea marehemu Prof Mubofu. Waziri alibainisha kuwa kwa muda mfupi tangu achaguliwe kwa nafasi ya Makamu Mkuu wa Chuo, Profesa Mubofu ameboresha uhusiano kati ya UDOM na vyuo vikuu vya nje na taasisi za kimataifa.Naye, Kaimu Makamu Mkuu wa chuo hicho, Profesa Peter Msofe alisema Machi, mwaka huu alisimama na kusoma wasifu wa profesa Mubofu, ikiwa ni miaka tisa, amesimama tena kusoma wasifu wake lakini sasa akiusoma kwa huzuni. Naye mwakilichi wa Jumuiya ya WanaUDOM (UDOMASA), Cosmas Mahenge, alisema Profesa Mubofu alikuwa ni kiungo muhimu wa kuunganishwa wafanyakazi na kukisimamia UDOM. Mwili wa marehemu jana mchana ulisafirishwa kijijini kwao Tanangozi, mkoani Iringa na unatarajia kuzikwa leo. Ameishi na mkewe na watoto watatu