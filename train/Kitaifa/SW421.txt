 RAIS John Magufuli amewataka wapelelezi wa kesi nchini, kuharakisha upelelezi wa kesi hizo ili wananchi waweze kupata haki yao kwa wakati.Ametoa kauli hiyo jijini Dar es Salaam jana kwenye kilele cha Wiki ya Mahakama, ambayo kaulimbiu yake ni  Utoaji wa haki kwa wakati: Wajibu wa Mahakama na Wadau. Rais Magufuli amesema kuwa Mahakama nchini, inafanya kazi nzuri ya kuondoa mlundikano wa kesi mahakamani, lakini wakati mwingine wanakwamishwa na wapelelezi.Alisema Mahakama iliamua kufuta kesi zaidi ya 1,900 kutokana na upelelezi kucheleweshwa na baadhi ya kesi hizo zingine ni kubwa.Kutokana na hali hiyo, aliwataka wapelelezi kukamilisha uchunguzi wa kesi mbalimbali wanazosimamia kwa haraka ili zisichukue muda mrefu mahakamani na wananchi wapate haki zao. Wakati mwingine Mahakama zinalaumiwa kwa kuchelewesha kesi, kumbe wanaofanya hivyo ni wapelelezi; utakuta vidhibiti vipo wazi kama vile meno ya tembo au dawa za kulevya, lakini utakuta mtu anadai upelelezi haujakamilika, na wakati mwingine mpelelezi anamwambia mhusika kuwa kesi yako mbaya sana, ili kutengeneza mazingira ya rushwa,  amesema Rais Magufuli.Alisema kuwa waliopewa dhamana ya kusimamia sheria, wanapotimiza wajibu wao vizuri, ndipo sheria inapokuwa muhimu katika kujenga umoja kwenye jamii, kuimarisha uhusiano kati ya serikali na wananchi, kulinda uhuru na haki za wananchi, kudumisha amani na kuzuia au kuondoa migogoro katika jamii na taifa.Aliongeza kuwa sheria ni muhimu katika kuleta maendeleo ya kiuchumi, ikiwemo kuvutia uwekezaji au biashara, hali inayothibitisha kuwa sheria ni muhimu katika kuleta maendeleo na ustawi wa nchi.Rais Magufuli pia aliwataka wasajili wa mahakama, nao kujirekebisha, kwa kuwa wakati mwingine huchagua majaji wa kuwapelekea kesi, hali inayoleta maswali mengi na kuchelewesha kesi hizo.Mahakama ya wanawake Katika hatua nyingine, Rais Magufuli ameiomba Benki ya Dunia kuisaidia Tanzania gari maalumu ambalo ni Mahakama inayotembea, kwa ajili ya kuwasaidia akina mama wanaohangaika kupata haki zao za mirathi.Hoja hiyo ya Rais Magufuli ilikuja baada ya Jaji Mkuu, Profesa Ibrahim Juma kumweleza kuwa miongoni mwa kesi zinazochukua muda mrefu ni kesi za mirathi.Akijibu hoja hiyo, Rais Magufuli alisema kuwa akina mama wengi wananyanyasika na kudhulumiwa, wanapofuatilia haki yao ya mirathi.Alisema wakati mwingine haki inapotolewa, wanapewa watu wengine wasiohusika na matokeo yake akina mama hao hubaki kuteseka.Kutokana na kadhia hiyo, ambayo akina mama wengi hukumbana nayo wanapofuatilia mirathi yao, Rais Magufuli alimwomba Mkurugenzi Mkazi wa Benki ya Dunia nchini, Bella Bird, kuipatia Tanzania magari mawili ya mahakama inayotembea ili kushughulikia kero za akina mama hususani mirathi. Msicheleweshe haki za watu, kwa mfano wapo akina mama wengine wamehangaika kwenye mirathi, na suala la mirathi limekuwa sugu, wajane wanapata shida sana, kwa hiyo Jaji Mkuu na Jaji Kiongozi mkalishughulikie hili. Mtu anafiwa na mume wake au mke wake, kesi ya mirathi inachukua miaka mingi na wakati mwingine wanaochukua siyo wahusika,  alieleza Rais Magufuli.Magufuli alimweleza Mkurugenzi huyo Mkazi wa Benki ya Dunia kuwa ikiwezekana magari hayo, yaje ndani ya wiki moja au mbili na kushauri kuwa hakimu au jaji atakayekuwa anazunguka na gari hilo, awe mwanamke ili awashughulikie wanaume au watu wengine, wanaochelewesha haki za akina mama ikiwemo mirathi.Moja ya mambo aliyoyafanya jana Rais Magufuli ni kuzindua gari aina ya HINO, ambayo ni mahakama inayotembea, lililonunuliwa kwa Sh milioni 470, ambazo ni mkopo wa gharama nafuu kutoka Benki ya Dunia na kuzindua mfumo wa kielektroniki wa kuratibu mashauri (JSDSII).Magari hayo yako mawili, moja litatumika jijini Dar es Salaam katika wilaya za Kinondoni, Ilala na Temeke, jingine litapelekwa jijini Mwanza na litatumika Wilaya za Ilemela na Nyamagana. Nilipokuwa Waziri wa Uvuvi, tuliwahi kuwa na mahakama inayotembea na tulikwenda pale Mwanga mkoani Kilimanjaro ambapo tuliwashika wavuvi haramu na mmoja alikuwa mwanachama wa Chama Cha Mapinduzi, alihukumiwa kifungo cha miezi sita papohapo na uvuvi haramu ulipungua, sasa tukienda hivi ndo safi, kule kulikuwa na makaburi yaliyowekewa misalaba lakini kumbe ndani kulikuwa na makokolo, amesema Rais Magufuli.Mafanikio ya Mahakama Rais Magufuli aliusifu mhimili huo kwa mafanikio waliyoyapata, ikiwemo kuongeza makusanyo kutoka Sh bilioni 1.62 hadi kufikia Sh bilioni 2.2 katika kipindi cha kuanzia Julai hadi Desemba mwaka jana.Aidha, aliisifu mahakama kwa kupunguza kwa kiasi kikubwa mlundikano wa kesi, uliokuwepo hususani katika mahakama za mwanzo, ambako asilimia 68-70 ya mashauri yote ya mahakama hufunguliwa huko.Changamoto za Mahakama  Nimesikia pia kuhusu upungufu wa rasilimali watu, lakini niwaeleze kuwa suala la upungufu lipo kwenye kila sekta, kwa hiyo pamoja na upungufu huu, jitahidini kutumia rasilimali kidogo iliyopo katika kufanikisha kazi zenu huku tukijitahidi kutatua tatizo hili kidogokidogo,  alieleza Rais Magufuli.Kauli hiyo ya Rais ilikuja baada ya Jaji Mkuu, Profesa Juma kumweleza kuwa sekta ya mahakama inahitaji watumishi 24,643 na watumishi waliopo ni 6,096, hivyo kuna upungufu wa watumishi 18,556.Kutokana na upungufu huo, Rais Magufuli alisema changamoto hiyo itatuliwa kadri uwezo utakavyoruhusu kwa kuwa watumishi wa umma waliopo kwenye orodha ya malipo kwa sasa wanafikia 557,000, lakini pia ajira zingine 52,000 zimetangazwa na watumishi wengine wameanza kuajiriwa.Katika hilo, alimtaka Jaji Mkuu kuwatumia mahakimu walioteuliwa wenye uwezo wa kufanya kazi ya ujaji ili kupunguza changamoto hiyo ya upungufu wa watumishi hao.Alisema cha kushangaza mahakimu walioteuliwa mwaka 2013, walipewa kusikiliza kesi sita tu, huku wengine 195 walioteuliwa mwaka jana nao hawatumiki.Rais Magufuli aliutaka mhimili huo wa Mahakama, kuhakikisha unatumia rasilimali watu kidogo ilionao, kwa kutenda haki na kutoa maamuzi mazuri ili watu wengine wasiuingilie.Alisema yeye anaheshimu mihimili mingine na hajawahi kuingilia mhimili wowote.Kwa upande wa wananchi, Rais Magufuli aliwataka waache tabia ya kujichukulia sheria mkononi, badala yake watoe ushirikiano kwa mahakama na vyombo vingine vya kisheria.