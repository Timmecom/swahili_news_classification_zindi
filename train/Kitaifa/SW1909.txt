 VIONGOZI wa Chama Cha Mapinduzi (CCM) wametakiwa kuacha kuwabeba wagombea wa nafasi mbalimbali katika Uchaguzi Mkuu ujao.Wametakiwa kutofanya hivyo kwa kilichodaiwa kuwa wakati wa kufanya kampeni kwa mujibu wa maelekezo ya chama hicho haujawadia. Mwenyekiti wa CCM wa Mkoa wa Kaskazini Pemba, Mberwa Hamad Mberwa alisema hayo akizungumza na viongozi wa CCM katika semina elekezi kuwanoa watendaji wa chama.Alisema huu si wakati muafaka kufanya kampeni za uchaguzi, ambapo kazi ya chama hicho na viongozi ni kusimamia na kutekeleza Ilani ya Uchaguzi ya CCM ya 2015/2020. Alisema viongozi waliochaguliwa wana kazi ya kutekeleza Ilani ya Uchaguzi pamoja na ahadi za wapigakura ili kukihakikishia chama ushindi mnono katika Uchaguzi Mkuu ujao mwakani. Viongozi wa Chama Cha Mapinduzi hawatakiwi kufanya kazi ya kubeba viongozi wanaokusudia kugombea nafasi mbalimbali katika Uchaguzi Mkuu ujao....huu si wakati wa kufanya kampeni za uchaguzi kwani viongozi waliopo madarakani bado wanaendelea kutekeleza ahadi za Ilani ya Uchaguzi,  alisema.Kaimu Katibu wa Chama Cha Mapinduzi Mkoa wa Kusini Pemba, Khamis Ali aliwataka viongozi kufanya kazi ya kutafuta wanachama wapya watakaoshika usukani kuongoza nchi. Alisema katika miaka tisa ya uongozi wa Rais Dk Ali Mohamed Shein, mafanikio makubwa yamepatikana ya kuwezesha huduma za jamii, barabara na ujenzi wa shule na hospitali. Viongozi kazi yetu kubwa ni kuimarisha chama kwa kuingiza wapigakura wapya ambao watailetea ushindi CCM uchaguzi mkuu ujao,  alisema. Mjumbe wa Halmashauri Kuu ya Chama Cha Mapinduzi (CCM), Sada Amrani aliwataka wanawake kujitokeza kwa wingi kugombea nafasi za uongozi na kushiriki uchaguzi ujao.Alisema chama hakina vikwazo kwa wanawake kuwania nafasi za uongozi kuanzia majimbo ya uchaguzi ambapo wanawake wanatakiwa wagombee nafasi katika majimbo ya uchaguzi.  Wanawake wa CCM jitokezeni kugombea nafasi za uongozi kuanzia ngazi za majimbo ya uchaguzi ambapo nafasi za majimbo wasiachiwe wanaume pekee,  alisema.