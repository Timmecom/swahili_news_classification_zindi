 KAMPUNI ya Sukari ya Kilombero (KSC) imesema mpango wa Taasisi ya Kuendeleza Kilimo Nyanda za Juu Kusini mwa Tanzania (SAGCOT), kuanza kutekelezwa wilayani Kilombero mkoani Morogoro, utawajengea uwezo zaidi wakulima wa miwa kulima kibiashara sambamba na kuongeza uzalishaji.Hayo yalisemwa na Mkurugenzi wa Mawasiliano KSC, Joseph Rugaimukamu wakati wa uzinduzi wa Kongani mpya ya Kilombero inayoratibiwa na SAGCOT, uliohudhuriwa na wadau wa kilimo, wafanyabiashara na kampuni binafsi.Uzinduzi huo ulifanywa na Waziri wa Kilimo, Japhet Hasunga. Rugaimukamu alisema KSC inavutiwa na jitihada zinazofanywa na serikali kuboresha mazingira ya kilimo kwa wakulima wadogo na kulinda bidhaa za viwanda vya ndani, ambavyo uwekezaji wake unanufaisha jamii za wakulima kwa kuwauzia malighafi.Mpango wa SAGCOT unalenga kupanua zaidi mnyororo wa thamani kwenye bidhaa za kilimo, ikiwemo kushughulikia changamoto za lishe, usalama wa chakula, kujenga misingi imara ya kiuchumi kwa wakulima wadogo, kuwaunganisha wakulima kwenye masoko na kuhamasisha kilimo cha tija.Ofisa Mtendaji Mkuu wa SAGCOT, Godfrey Kirenga, alisema uzinduzi wa Kongani ya Kilombero ni fursa pekee za kuimarisha ushirikiano kati ya sekta za umma na sekta binafsi katika kuleta mapinduzi katika sekta ya kilimo, ambayo yatawezesha kuongeza uzalishaji na uwepo wa masoko ya uhakika wa mazao ya wakulima hususani wakulima wadogo.Kirenga alisema mradi huo unalenga ifikapo mwaka 2030 wawe wamewezesha uwekezaji inaofikia dola za Marekani bilioni 3.5, ambapo kati ya hizo dola bilioni 2.1 ziwe zimetoka katika uwekezaji wa sekta binafsi na dola bilioni 1.4 zitoke kwenye sekta ya umma.