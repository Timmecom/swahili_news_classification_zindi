 JESHI la Polisi Mkoa wa Dodoma limesema limepata ushahidi wa kutosha na litamfi kisha mahakamani Mwalimu wa Shule ya Msingi Mlimwa C, Anitha Kimako (33), anayetuhumiwa kumjeruhi mfanyakazi wake wa ndani sambamba na kumfungia kwenye kabati mtoto mwenye umri wa miezi mitano.Pia Jeshi hilo limesema linamsaka kijana anayedaiwa kumpa mimba binti huyo mwenye umri wa miaka 15. Akizungumza na waandishi wa habari jana mjini hapa, Kamanda wa Polisi Mkoa wa Dodoma, Gilles Muroto alisema mtuhumiwa alikamatwa Desemba 27, mwaka jana na aliachiwa Desemba 28.  Tumemuhoji na tutamfungulia mashtaka na tutahakikisha tunamfikisha mahakamani ila kabati hatukuliona,  alisema.  Hakuna ubishi kama binti alishambuliwa, tulimhoji akatoa maelezo yake, tuna ushahidi wa kutosha tutamfikisha mahakamani,  alisema.Alipohojiwa kama kijana aliyehusika na ujauzito wa binti huyo amekamatwa, Kamanda Muroto alisema wanamsaka mtuhumiwa huyo. Kamanda Muroto alisema yapo mambo mengi yaliyoambatana na tukio hilo, shambulio, ukatili, ugonjwa, umri na mahusiano ya jamii ambayo yanahitaji hatua uchunguzi ili hatua stahiki ziweze kuchukuliwa, aidha mitandao isitumike kupotosha uhalisia wa tukio ziachwe mamlaka husika kulishughulikia hilo.  Kuna mambo mengi yanasemwa juu ya tukio hilo kwenye mitandao, lakini jeshi la polisi linashughulikia na linafanya kazi zake kwa taratibu .Awali juzi taarifa za tukio la kunyanyaswa na kushambuliwa kwa binti huyo wa miaka 15 mwenye mtoto wa miezi mitano zilisambaa kwenye mitandao ambapo binti huyo alipelekwa hospitalini kutibiwa na mtoto wake pia, ambao kwa pamoja wamelazwa mtoto akiendelea kupatiwa tiba kutokana na utapiamlo mkali. Kwa mujibu wa binti anayetokea kijiji cha Kigwe Wilaya ya Bahi mkoani Dodoma na hajawahi kwenda shule, hali ngumu ya maisha iliyokuwepo nyumbani kwao ilimshawishi kwenda kufanya kazi za ndani ili apate chochote kwa ajili ya kusaidia familia yake. Alisema wakati akifanya kazi kwenye nyumba hiyo alitokea kijana ambaye alikuwa akimrubuni na baadaye akajikuta akiwa ni mjamzito.Alisema mara baada ya kugundua kuwa ni mjamzito mwajiri wake alimwambia akae tu nyumbani hapo mpaka atakapojifungua na siku ilipofika alipelekwa hospitali ambapo alijifungua mtoto wa kike. Alisema mambo yalianza kubadilika baada ya kujifungua kwani alikuwa akitakiwa kufanya kazi zote za ndani baada ya kumaliza ndiyo aweze kumnyonyesha mtoto. Alisema tangu mtoto huyo azaliwe hana uhuru wa kumnyonyesha kutokana na masharti aliyokuwa amepewa kwani aliambiwa ni marufuku kumnyonyesha mtoto akiwa hajamaliza kazi..