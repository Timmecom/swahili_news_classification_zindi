 WAINGIZAJI nchini na wasafirishaji nje mifuko ya plastiki iliyopigwa marufuku na serikali watapigwa faini ya Sh milioni 20 bila huruma kwa kukaidi marufuku ya serikali, Baraza la Taifa la Usimamizi na Hifadhi ya Mazingira (NEMC), limeonya.Akizungumza katika mahojiano maalumu, Mkurugenzi Mkuu wa NEMC, Dk Samuel Gwamaka, ameeleza kwamba adhabu za wavunjaji wa amri ya Serikali tayari zimeainishwa katika  Kanuni za Marufuku ya matumizi ya mifuko ya plastiki za Mwaka 2019  na kwamba adhabu hizo zitatumika kupambana na wakorofi. Kanuni hizo zimetungwa chini ya Sheria ya Mazingira ya Mwaka 2004. Uingizaji nchini wa mifuko ya plastiki faini ni Sh milioni 20 usafirishaji nje ya nchi wa mifuko ya plastiki ni milioni 20; uzalishaji, uhifadhi na usambazaji wa mifuko hii ni Sh milioni 10; uuzaji wa mifuko ya plastiki ni Sh 10,000; na utumiaji wa mifuko ya plastiki ni Sh 30,000,  ameeleza Dk Gwamaka.Kiongozi huyo ameeleza kuwa shehena ya mifuko ya plastiki itasalimishwa kwa viongozi wa wilaya na kwamba kila wilaya itatenga eneo maalumu la kuhifadhi mifuko hiyo na umma utatangaziwa maeneo yaliyotengwa kwa ajili hiyo.Dk Gwamaka amegusia suala la mifuko mbadala na kuiainisha kuwa ni mifuko iliyotengenezwa kwa karatasi, nguo, gunia, vikapu na kadhalika na kufafanua kwamba mifuko ya aina hiyo ni ile ambayo ni rafiki kwa mazingira na ambayo haina madhara kwa afya ya binadamu na mazingira.Dk Gwamaka aliwataka Watanzania kutambua kwamba marukufu ya serikali imeibua fursa kwa watu wabunifu kutengeneza mifuko mbadala na kueleza kwamba tayari vipo viwanda vya karatasi 25 nchini na baadhi yake vinatengeneza mifuko mbadala.Aidha, alieleza kuwa kuna viwanda vinavyoavyotengeneza mifuko ya nguo. Vile vile kuna wawekezaji na wamiliki wa viwanda ambao walikuwa wanasubiri tamko la serikali ili wawekeze mara moja katika utengenezaji wa mifuko mbadala,  ameeleza.Aliwataka Watanzania wabunifu wenye kutaka kutumia fursa hiyo kuwekeza katika utengenezaji wa mifuko mbadala wasibabaike wala kusumbuka bali wawasiliane mara moja na Kituo cha Uwekezaji Tanzania (TIC), NEMC, Shirika la Viwango Tanzania (TBS, Shirika la Maendeleo la Viwanda Vidogo (SIDO) na Taasisi za Fedha.Dk Gwamaka alisema serikali imeunda kikosi kazi juu ya suala hilo muhimu kitaifa kinachoratibiwa na Ofisi ya Makamu wa Rais na NEMC na kuongeza kwamba serikali inaandaa mpango kazi wa utekelezaji wa katazo hili kwa manufaa ya wananchi. Serikali inatoa mwito kwa wadau wote, ikiwemo wawekezaji katika viwanda kuzingatia umuhimu wa uchumi wa mbadala wa mifuko ya plastiki, kwani utaibua ajira nyingi zaidi na kukuza kipato cha wananchi wa kawaida hasa kina mama katika kutengeneza mifuko mbadala ambako kunahitaji teknolojia rahisi na nguvu kazi,  ameeleza Dk Gwamaka.Naibu Katibu Mkuu, Ofisi ya Makamu wa Rais, Balozi Joseph Sokoine alipozungumza na waandishi wa habari kuelezea msimamo wa serikali kuhusu marufuku hiyo, alisema muda ukifika serikali itaendesha operesheni kabambe nchi nzima ya kusakama bidhaa hiyo.Alisema msako huo utahusisha vyombo vya ulinzi na usalama, kamati za ulinzi na usalama za mikoa, wilaya, mamlaka za serikali za mitaa, Maabara ya Mkemia Mkuu wa serikali, Shirika la Viwango Tanzania (TBS), Mamlaka ya Chakula na dawa (TFDA), Ofisi ya Taifa ya Mashitaka na Viwanja vya Ndege, Bandari, Forodha, Uhamiaji na Usafiri wa Nchi Kavu. Kwa wale ambao watakuwa tayari kusalimisha kwa hiyari shehena ya mifuko watakayokuwa nayo, utaratiburasmi wanapotakiwa kuisalimisha kwenye maeneo yao,  amesema.Aidha, Balozi Sokoine amesema tayari maelekezo mahususi kwa sekretarieti za mikoa na mamlaka za Serikali za Mitaa kuhusu utekelezaji wa katazo hili ambapo baadhi yao wameanza kutenga maeneo maalumu kwa ajili ya uhifadhi wa shehena ya mifuko itakayosalimishwa.Balozi Sokoine alisema katika kutekeleza hilo Ofisi ya Makamu wa Rais imeandaa kanuni kuhusu katazo hilo ambazo zitaanza kutumika Juni Mosi, mwaka huu. Kwa mujibu wa kanuni hizi, itakuwa ni marufuku kuzalisha, kuingiza nchini, kusambaza na kutumia mifuko ya plastiki iliyotajwa katika katazo, hivyo kiwanda, kikundi cha watu au mtu binafsi atakayebainika kukiuka matakwa ya kanuni atakuwa ametenda kosa la jinai na hivyo sheria itachukua mkondo wake,  alisema.Aidha, Balozi Sokoine alisema tayari wazalishaji wa mifuko mbadala wa plastiki na wamepanga kuongeza kasi zaidi uzalishaji wa biadhaa hii na baadhi wameshaagiza mitambo ya kuzalisha mifuko mbadala.Mwezi uliopita, serikali ilitoa tamko la kusitisha matumizi ya mifuko ya plastiki hapa nchini ifikapo Juni mosi 2019, katazo lililolenga kuepusha athari za kiafya na mazingira zinazoendelea kujitokeza kutokana na matumizi ya mifuko hiyo.Katazo hilo lililotolewa na Waziri Mkuu, Kassim Majaliwa linahusu kupiga marufuku uzalishaji, uingizaji, usafirishaji nje ya nchi, usambazaji, uuzaji na matumizi ya mifuko ya plastiki ya aina zote. Juhudi zote hizi zinapaswa kuungwa mkono na si kubezwa, pia nitoe rai kwa Watanzania wote kupotosha jambo hili kama ilivyofanywa katika kipande cha video iliyosambazwa katika mitandao ya kijamii. Kipande hili ni cha mwaka jana wakati wa kikao kilichoandaliwa na Ofisi ya Makamu wa Rais kuzungumza na wadau wa mifuko. Kuhusu elimu ya katazo hilo, Balozi Sokoine alisema serikali imetoa na itaendelea kutoa elimu na taarifa za katazo kupitia njia zote, ikiwa ni pamoja na nyumba za ibada, mitandao ya jamii, mitandao ya simu, vyombo vya habari na matakazo mengine. Nirudie tena kutoa rai kwa Watanzania wote kuzingatia maelekezo haya ya serikali pamoja na matakwa ya kanuni za kupiga marufuu matumizi ya biashara ya mifuko ya plastiki nchini kwa mustakabali wa uhifadhi wa mazingira ya nchi yetu. Habari hii imeandikwa na Anastazia Anyimike, Dodoma na Jeremiah Sisya, Dar.