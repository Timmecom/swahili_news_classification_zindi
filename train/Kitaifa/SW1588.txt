 MBUNIFU wa teknolojia ya umwagiliaji wa shamba kwa kutumia simu janja, Ramadhani Bakari kutoka Chuo cha Kumbukumbu ya Mwalimu Nyerere, amebuni mfumo wa umwagiliaji unaomwezesha mkulima kumwagilia kwa kutumia simu ya mkononi akiwa ndani au nje ya nchi.Bakari ambaye ni Mhitimu wa Stashahada ya Teknolojia ya Habari na Mawasiliano (Tehama), chuoni hapo alisema hayo alipokuwa akizungumza na Habari Leo na kuongeza kuwa ametumia simu janja yenye  application  ambayo inawasiliana na mfumo maalum.Alisema mfumo huo unaunganishwa na pampu ya maji, mabomba na kifaa cha kieletroniki ambacho ndicho kinachosaidia mfumo kufanya kazi kupitia simu ya mkononi. Unakwenda kwenye simu na ku download application inayoitwa Blwnk, ukiifungua utakutana na kitufe kinaitwa washa ukibonyeza tu hapo unakuwa unafanya mawasiliano na mfumo wako popote ulipo kwa kuwa unajiwasha na shamba linaanza kupata maji,  alisema.Alisema lengo la kubuni teknolojia hiyo ni kupunguza changamoto ya umwagiliaji kwa wakulima kwani wamekuwa wakiajiri watu au kutumia nguvu kazi kubwa mashambani. Pia kuzuia upotevu wa maji unaweza kufanywa na wafanyakazi wazembe.Alisema utafiti huo upo katika hatua ya kujifunzia, Ulianza mwaka jana, na kwamba ukiendelezwa teknolojia hiyo inaweza kufanya kazi hadi kumwagilia eka 10. Naye Mkuu wa Idara ya Masomo ya Elimu ya Juu chuoni hapo, Dk. Philip Daninga alisema chuo kinafundisha Tehama ili wanafunzi waweze kujiajiri pale wanapomaliza masomo yao pasipo kutegemea kuajiriwa kwani ajira zimekuwa ni changamoto.Dk. Daninga alisema ulimwengu wa sasa unategemea Tehama hivyo chuo kinahakikisha kozi zinazofundishwa zinamsaidia mwanafunzi akimaliza aweze kuzifanyia kazi kwa vitendo ikiwa ni pamoja na kuwa mbunifu anayeweza kuangalia mazingira yanayomzunguka na kubuni kitu.Dk. Daninga alisema kijana anapokuwa mbunifu inakuwa rahisi hata kupata ajira hivyo kama chuo wamekuwa wakihusisha mitaala kwa namna ambayo mwanafunzi anapomaliza masomo yake anakuwa na uwezo wa kujiajiri.