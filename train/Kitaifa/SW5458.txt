 NEEMA imefunguka kwa wanafunzi wa vyuo vikuu katika nchi wanachama wa Jumuiya ya Afrika Mashariki (EAC), baada ya kufunguliwa milango ya kusoma nchini Ufaransa.Ufaransa imetoa fursa za kusoma nchini humo kwa lengo la kuimarisha uhusiano wa kiuchumi na kijamii kati ya nchi za EAC na taifa hilo la barani Ulaya. Balozi wa Ufaransa nchini Tanzania, Frederic Clavier aliyasema hayo wakati akizungumza na Radio Ufaransa mwishoni mwa wiki iliyopita jijini Dar es Salaam. Alisema mpango huo uliotangazwa na Rais Emmanuel Macron unalenga kuvutia wanafunzi zaidi ya milioni kutoka mataifa ya kigeni hadi kufikia mwaka 2027.Hatua hiyo imekuja baada ya ziara ya Rais Macron nchini Kenya Machi mwaka huu ambapo alitangaza fursa za masomo kwa wanafunzi kutoka barani Afrika.  Ili kufikia lengo hili, ubalozi wa Ufaransa nchini Tanzania mwezi uliopita ulizindua mpango mpya kwa kufungua vituo vitatu vya taarifa kuhusu fursa za kwenda kusoma Ufaransa chini ya mwavuli wa Campus France, kwa upande wa Dar es Salaam na Zanzibar,  alisema Balozi Clavier.Alisema kwa sasa Ufaransa ina wanafunzi 332,000 kutoka katika mataifa mbalimbali duniani wanaosoma kwenye vyuo mbalimbali vya Ufaransa. Akizungumza katika hafla ya kwanza iliyowakutanisha na kutambua kuanzishwa kwa mtandao wa wanafunzi waliosoma Ufaransa, Balozi Clavier alisema hiyo ni fursa ambayo wanafunzi wa Tanzania na Afrika Mashariki kwa ujumla wanapaswa kuitumia.Kwa mujibu wa balozi huyo, kwa mara ya kwanza Ufaransa na Tanzania zitaandaa maonesho ya kimataifa ya elimu ya juu yatakayofanyika Desemba 14 mwaka huu katika Ukumbi wa Mikutano wa Kimataifa wa Mwalimu Nyerere. Ufaransa iko tayari kufungua milango yake na kutoa fursa kwa wanafunzi wa kiafrika kusoma programu mbalimbali Ufaransa na hasa wanafunzi kutoka nchi za Jumuiya ya Afrika Mashariki,  alisema Clavier. Aidha, alisema wanafunzi wa Tanzania hawapaswi kuogopa kuomba ufadhili wa kwenda kusoma Ufaransa wala kufikiria lugha kuwa kikwazo kwa kuwa sasa wanaweza kusoma kwa kutumia lugha ya Kiingereza.