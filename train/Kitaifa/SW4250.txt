 CHUO Kikuu cha Dar es Salaam Sehemu ya Mlimani (UDSM), kitawakutanisha watafi ti kuonesha kazi zao za kitafi ti, uvumbuzi, huduma kwa jamii na kubadilishana maarifa kutatua changamoto za kijamii.Mkurugenzi wa Ubunifu na Ujasiriamali Udsm, Dk Ambrose Itika alisema hayo jana jijini Dar es Salaam wakati akizungumzia wiki ya tano ya utafiti chuoni hapo inayotarajiwa kuanza Mei 6 hadi 8, mwaka huu.Mkuu wa chuo hicho, Rais mstaafu wa Awamu ya Nne, Dk Jakaya Kikwete ndiye atazindua wiki hiyo. Dk Itika alisema kaulimbiu ya wiki hiyo ni  Utafiti kwa maendeleo Jumuishi na Endelevu,  ambako chuo hicho kitatumia fursa hiyo kujipambanua katika tafiti ambayo ni mojawapo ya majukumu yake. Majukumu makuu ya chuo ni kuonesha shughuli za utafiti na uvumbuzi ili kutatua changamoto za kijamii kufikia malengo ya serikali kuelekea uchumi wa kati unaotokana na viwanda na biashara,  alisema.Alisema kupitia wiki hiyo ya watafiti, watatoa fursa ya kuimarisha ushirikiano kati ya sekta ya umma na sekta binafsi za kitaifa na kimataifa. Kadhalika alisema wiki hiyo itaambatana na kongamano lenye kuwashirikisha wanajopo nguli kutoka mashirika ya umma, binafsi, kimataifa na taasisi za kitaaluma watakaojadiliana kuhusu mada mbalimbali na kutoa mapendekezo mahsusi kwa mustakabali wa maendeleo endelevu nchini Tanzania.Dk Itika alisema katika wiki hiyo, itatumika pia kutambua michango iliyotukuka ya makundi mbali mbali ya wanajumuiya wa chuo katika utafiti, uvumbuzi na ubadilishanaji wa maarifa, ambako Waziri wa Elimu, Sayansi na Teknolojia, Profesa Joyce Ndalichako atatunuku tuzo hizo katika makundi tisa.Aliyataja makundi yatakayotunukiwa tuzo kuwa ni mradi bora wa mtu binafsi au kikundi, vitengo au idara zilizoingiza kiasi kikubwa cha fedha za utafiti chuoni, watafiti walioingiza kiasi kikubwa cha fedha chuoni na utambuzi wa mtafiti hodari.Maeneo mengine ni katika mtafiti aliyechapisha machapisho mengi zaidi, jarida bora la kitaaluma la Chuo Kikuu cha Dar es Salaam, mradi au wazo bora la wanafunzi za uzamili, mradi au wazo bora la wanafunzi wa shahada za awali na huduma bora za jamii au ushauri wa kitaalamu.