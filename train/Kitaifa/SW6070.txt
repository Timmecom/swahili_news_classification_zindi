 BABA Mtakatifu Fransisko amemteua Padri Filbert Mhasi wa Jimbo la Mahenge kuwa Askofu wa Jimbo la Tunduru-Masasi.Taarifa kwa vyombo vya habari iliyotolewa na Katibu Mkuu, Baraza la Maaskofu Katoliki Tanzania ilisema Balozi wa Baba Mtakatifu nchini Tanzania anayo furaha kutangaza kwamba Baba Mtakatifu Fransisko amemteua Padri Filbert Mhasi kuwa Askofu wa Jimbo la Tunduru- Masasi.Kwa mujibu wa taarifa hiyo, Askofu Mteule Mhasi alizaliwa Novemba 30, 1970 katika Parokia ya Biro, Jimbo la Mahenge wilayani Malinyi na alipata elimu ya msingi Biro na elimu ya sekondari katika Seminari ndogo ya Mt Fancis Kasita, Morogoro kati ya mwaka 1986 na 1992.Taarifa hiyo iliendelea kusema kuwa alipata elimu ya falsafa katika Seminari Kuu ya Kibosho kati ya mwaka 1993 hadi 1995 na elimu ya teolojia katika Seminari ya Mt Paulo, Kipalapala kati ya 1995 hadi 1998).Askofu Mteule alipata Daraja ya Upadri Julai 3, 2001. Kwa mujibu wa taarifa hiyo baada ya kupata Daraja ya Upadri, askofu mteule aliendelea na masomo ya ualimu Mwenge Teachers College, Moshi kati ya mwaka 2001 na 2003, pia alipata elimu ya juu zaidi katika Ualimu katika Chuo Kikuu cha Duquesne, Pittsburgh kati ya mwaka 2005 na 2009) alipotunukiwa Shahada ya Uzamili ya Elimu.Taarifa hiyo iliendelea kusema kuwa alitoa huduma sehemu mbalimbali ndani ya jimbo la Mahenge, Msaidizi wa Gombera seminari ya Kasita kati ya mwaka 2003 hadi 2004, Gombera wa seminari hiyo kati ya 2009 hadi 2014 na mwaka 2014 mpaka sasa alikabidhiwa majukumu ya uparoko katika kanisa kuu la Jimbo la Mahenge.