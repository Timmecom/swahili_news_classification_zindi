 MAMLAKA ya Udhibiti na Usimamizi wa Sekta ya Hifadhi ya Jamii (SSRA), imesema mchakato wa kubadilisha sheria ya uendeshaji mifuko ya hifadhi ya jamii, uliwashirikisha wadau wote muhimu, kabla ya kupitishwa na kuanza utekelezaji wake.Sheria ya Mfuko wa Hifadhi ya Jamii kwa Watumsihi wa Umma ya Mwaka 2018, ambayo ilisainiwa mwanzoni mwa mwaka huu, imekumbwa na ukosoaji kwa baadhi ya watu wachache, huku baadhi ya wadau wakidai kwamba chini ya sheria hiyo, mstaafu atapata malipo ya mkupuo ya asilimia 25 tu. Akizungumzia tuhuma hizo, ambazo zimekuwa zikitolewa dhidi ya sheria kwa miezi kadhaa sasa, Mkurugenzi wa Huduma ya Sheria wa SSRA, Onorius Njole alisema mabadiliko yalifanyika, baada ya mawasiliano na mashauriano ya kina na wadau wote. Tulipokea michango mingi...ilibainika kwamba mafao yanayotolewa ni zaidi ya uwezo wa mifuko. Tungetakiwa kupunguza mafao au kuongeza kiwango cha uchangiaji ili kuifanya mifuko ibakie imara,  alisema Njole.Kwa mujibu wa Mkurugenzi Mkuu wa SSRA, Irene Isaka, mamlaka ilifanya jumla ya mikutano 47 na wadau wa mifuko ya hifadhi ya jamii kuanzia mwaka 2013 na kwa kipindi chote hicho, wamekuwa wakionesha udhaifu uliopo kwenye mifuko hiyo na kushauri kwamba sheria ibadilishwe.  Tuliishirikisha serikali, vyama vya waajiri na vyama vya wafanyakazi katika kuandaa maazimio ya marekebisho ya sheria,  alisema.Aliongeza kwamba baadaye kwenye mchakato huo, mapendekezo yalifikishwa kwenye wizara yenye dhamana na ajira na maoni ya wadau yalichukuliwa kwa umuhimu wa kipekee.  Baada ya wizara kuyapitia upya mapendekezo na kuongeza maoni mengi ya wadau, mapendekezo hayo yaliandikwa upya na kwa kawaida lazima andiko kama hilo lijumuishe majina ya wadau walioshiriki,  alisema.Njole alisema ilifikia wakati waajiri wakawa wanatoa maoni, kwamba malipo ya mtumishi yalipwe kwa kukokotoa wastani wa mshahara wake, aliokuwa anapata kwa wakati wote wa ajira.  Wazo hilo lingepunguza kwa kiasi kikubwa sana malipo ya mstaafu ya kila mwezi na badala yake tuliamua kwamba mstaafu apate asilimia 72.5 ya mshahara aliopokea miezi mitatu kabla ya kustaafu,  alisema.