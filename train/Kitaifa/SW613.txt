 WAZIRI wa Mambo ya Nje na Ushirikiano wa Afrika Mashariki, Profesa Palamagamba Kabudi amesaini kitabu cha maombolezo katika ubalozi wa Vietnam hapa nchini, kufuatia kifo cha aliyewahi kuwa Rais wa Taifa hilo, Jenerali Le Duc Anh aliyefariki dunia Aprili 22, mwaka huu.Akizungumza baada ya kusaini kitabu cha maombolezo katika ubalozi huo, Profesa Kabudi ametoa pole kwa wananchi wa Vietnam na kuongeza kuwa watu wa nchi hiyo na Tanzania wana uhusiano wa muda mrefu.Aliongeza kuwa uhusiano baina ya watu wa mataifa haya mawili, umekuwa katika nyanja ya kiuchumi hususani katika eneo la mawasiliano.Aliitaja kampuni Halotel, kama mojawapo ya kampuni iliyowekeza katika sekta ya mawasiliano.Profesa Kabudi alitaja uhusiano mwingine ni katika sekta ya kilimo hususani katika kilimo cha korosho na kahawa.Alisema kwasababu hizo, kama mataifa rafiki ya muda mrefu, amefika katika ubalozi huo kwa ajili ya kuhani msiba huo wa Anh, aliyefariki akiwa na miaka 98.Balozi wa Jamhuri ya Watu wa Vietnam nchini, Balozi Nguyen Kim Doanh, alimshukuru Kabudi kwa kufika kwake kuhani msiba huo na kuongeza kuwa hali hiyo inaendelea kukuza na kuimarisha ushirikiano uliopo baina ya mataifa hayo mawili.