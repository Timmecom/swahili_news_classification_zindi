 MAMLAKA ya Mawasiliano Tanzania (TCRA) imeanza kutoa elimu ya mawasiliano juu ya matumizi sahihi ya laini za simu na usajili wa laini kwa alama za vidole mnada kwa mnada, lengo likiwa ni kutoa elimu na kujibu maswali kuhusu suala hilo linalotarajiwa kuanza rasmi Mei Mosi.Akizungumza na waandishi wa habari mkoani hapa, Mkuu wa Kanda ya Mashariki wa TCRA, Lawi Odiero alisema kuwa lengo ni kutoa elimu na kuhamasisha wananchi kuhusu masuala yote yanayohusu mawasiliano na umuhimu wa usajili wa laini za simu kwa kutumia alama za vidole.Odiero alisema kuwa suala hilo litakuwa la muda mrefu hivyo wananchi wajitokeze kwa wingi hasa kwa wale ambao tayari wana vitambulisho na kwamba waache tabia ya kusubiri mpaka tarehe ya mwisho.Aliwataka wananchi kujitokeza kwa wingi katika zoezi hilo na kwamba endapo kukitokea mtu atakuwa hajajisajili kwa muda wote wa miezi minane ambao umetolewa na serikali laini yake itafungwa na hataweza kupata mawasiliano.Alisema kuwa kitambulisho kinachotumika ni cha Taifa pekee ambapo alisema kuwa wanajua kuna changamoto ya watu wengi kutokuwa na vitambulisho hivyo na wanapaswa kujitahidi kuvifuatilia kwa Mamlaka ya Vitambulisho vya Taifa (NIDA) ili waweze kupata vitambulisho vyao.Alisema kuwa elimu hiyo wameitoa katika maeneo mbalimbali nchini na lengo ni kutoa elimu na kujibu maswali ya wananchi kuhusu usajili mpya wa laini za simu kwa alama za vidole ambapo aliwataka NIDA kuhakikisha wananchi wanapata vitambulisho vyao mapema ili waweze kusajili laini zao kabla ya tarehe ya mwisho.Alisema kuwa usajili wa laini za simu kwa alama za vidole utasaidia kwa kiasi kikubwa kupunguza changamoto ya wizi wa mtandaoni ambapo alisema watu wengi wamepata matatizo ya kuibiwa fedha kupitia simu za mkononi.Kwa upande wake mkazi wa Kijiji cha Kambala, Neto Pete, alisema kuwa elimu waliyoipata imewasaidia kufahamu vema utaratibu huo mpya na kwamba zoezi hilo litawasaidia kuepukana na matatizo ya kutapeliwa kwa njia ya mtandao.Aidha aliomba uwepo wa mawakala katika maeneo ya jirani kutokana na kuishi maeneo ya vijijini na kwamba gharama ya kutoka huko hadi mjini ni kubwa.