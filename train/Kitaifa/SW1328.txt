 TANZANIA inahitaji taasisi za moyo kama ya Jakaya Kikwete (JKCI) 10 hivi, ili kukabiliana na tatizo la moyo nchini. Daktari Bingwa wa magonjwa ya moyo kwa watoto wa JKCI, Naiz Majani alisema hayo jana alipokua akitambulisha mashindano ya marathoni yatakayofanyika kesho katika fukwe za Coco jijini Dar es Salaam. Tanzania tunahitaji taasisi kama hizi 10 ili kukabiliana na tatizo la moyo kwani kila taasisi moja inatakiwa kutibu watu milioni tano, sisi tuko milioni 50 tunaamini serikali inaendelea kufanya kazi na tunaamini mbele itawezekana,  alisema. Alisema tatizo la moyo kwa watoto hapa nchini bado ni kubwa ambapo kuna watoto zaidi ya 500 wanasubiri kufanyiwa upasuaji wa matatizo mbalimbali ya moyo walioko katika taasisi hiyo ndio maana mashindano hayo yameandaliwa ili kupata fedha za watoto 100 kufanyiwa upasuaji, yatafanyika Aprili 28 mwaka huu. Kaulimbiu yetu mwaka huu ni kimbia kwa kila pigo la moyo, orodha ya watoto wanaohitaji upasuaji wa moyo inaongezeka kila mara kwa sababu kila watoto 100 hadi 120 wanaozaliwa, mtoto mmoja anazaliwa na tatizo la moyo, tunaendelea kupunguza tatizo kwa kufanya upasuaji,  alisema Dk Naiz.Akizungumza katika mkutano huo na waandishi wa habari, Mkurugenzi wa Taasisi hiyo, Process Mohammed Janabi alisema lengo la marathoni hiyo ni kukusanya fedha zitakazowawezesha kusaidia watoto 100 kufanyiwa upasuaji ambapo upasuaji kwa mtoto mmoja gharama yake ni Sh milioni mbili.  Na hili tunalofanya ni kwaajili ya kuwasaidia watoto ambao wazazi wao hawana uwezo, upasuaji una gharama kubwa, lakini pia tumepata watu na taasisi ambazo zimejitokeza kusaidia watoto kadhaa, kwa watoto hawa 100 zinahitajika Sh milioni 200  alisema Profesa Janabi.Alisema marathoni hiyo ipo ya mita 700 kwaajili ya watoto, kilometa tano, kumi na pia nusu Marathoni yaani kilometa 21 na washiriki wote watapata fulana na medali kwa gharama ya Sh 30,000 ya kujiandikishia. Aidha, alisema pia kutakuwa na zawadi kwa mshindi wa kwanza ambapo atapata zawadi ya Sh milioni mbili, mshindi wa pili Sh milioni 1.5 na wa tatu Sh milioni moja. Lakini nitoe tu wito kwa washindi wetu nawashauri fedha zao hizo za ushindi kuwachangia watoto hao katika matibabu yao, tunatarajia kuwa na watu elfu tatu na mpaka sasa watu zaidi ya elfu mbili wameshajisajili,  alisema. Mkurugenzi wa Idara ya Ukusanyaji Damu kutoka Mpango wa Taifa wa Damu Salama, Judith Goshaji aliwaasa pia watu kujitokeza kuchangia damu kwaajili ya watoto hao ambao watafanyiwa upasuaji, uchangiaji wa damu utafanyika katika viwanja hivyo vya Coco siku hiyo.