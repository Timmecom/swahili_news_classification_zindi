 SERIKALI imeanzisha kanzidata ya kuorodhesha wataalamu wa Kiswahili kwa lengo la kuwatumia kufundisha lugha hiyo kwa wageni na mataifa mbalimbali ulimwenguni.Akifunga mafunzo ya wiki moja ya walimu wa kufundisha Kiswahili kwa wageni, Waziri wa Habari, Utamaduni, Sanaa na Michezo, Dk Harrison Mwakyembe amesema hivi sasa kanzidata hiyo iliyoanzishwa na wizara hiyo ina wataalamu wa kufundisha Kiswahili kwa wageni na nje ya nchi 380.Alisema baada ya wataalamu hao kupatikana sasa, atakaa na waziri wa elimu, sayansi na teknolojia na waziri wa mambo ya nje na ushirikiano wa Afrika Mashariki kuelezea uwepo wa wataalamu wao kwa lengo la kutangaza popote fursa za kufundisha lugha hiyo zinapopatikana.Amesema Watanzania wanatakiwa kutumia fursa ya kujua Kiswahili ambacho ni miongoni mwa lugha 10 kubwa duniani ili kuhakikisha wanaitangaza nchi na kwa kufundisha somo hilo.Dk Mwakyembe alisema wahitimu hao ambao wameivishwa, watatumika kufundisha wageni Kiswahili na kufundisha lugha hiyo katika nchi mbalimbali duniani.Alisema vyuo vikuu vyote nchini na redio kubwa duniani, zinatumia Kiswahili, hivyo Watanzania wajue kwamba wanayo fursa za kutangaza Kiswahili popote duniani wanachotakiwa ni kujiamini.Amesema Kiswahili kilianza kutambuliwa tangu wakati wa Uhuru wakati ambao Mwalimu Julius Nyerere, aliamua kuunda Wizara ya Utamaduni na Vijana kwa lengo la Watanzania kudumisha utamaduni wao kwa kutumia lugha yao.Akizungumza Kaimu Katibu Mtendaji wa Baraza la Kiswahili Tanzania, Consolata Mushi amesema baraza hilo limejiandaa katika kuandaa wataalamu wa kufundisha lugha kwa wageni nchini.Alisema mafunzo ya Kiswahili kwa wageni ni muhimu na hivyo wataalamu hao, wataongeza idadi ya wataalamu wa lugha katika kanzidata ya wizara ambayo ipo rasmi kwa ajili ya kuwatangaza.Akisoma risala ya wahitimu, Neema Mkobalo alisema wahitimu wa mafunzo hayo 68, wapo tayari kulitumikia taifa kukitangaza Kiswahili kwa kuwafundisha wageni.Amesema mafunzo hayo ya wiki moja, yamewajengea uwezo kutokana na utaalamu wa walimu wao kutoka Chuo Kikuu Kishiriki cha Elimu Dar es Salaam (DUCE) na Bakita na hivyo wameiva kwa kufundisha wageni Kiswahili.Amemwomba Waziri Mwakyembe awasaidie kuomba ruhusa kwa waajiri wao mbalimbali kwa kuwapa kibali cha kusoma, kutokana na waajiri wengi kuwakataliwa kupata ruhusa hiyo.