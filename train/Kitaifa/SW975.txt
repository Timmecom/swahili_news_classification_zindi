 WATENDAJI wa mifuko ya hifadhi ya jamii wametakiwa kuhakikisha wanatii na kutekeleza kwa ufanisi maagizo ya Rais John Magufuli aliyotoa kuhusu wastaafu.Waziri wa Nchi Ofisi ya Waziri Mkuu Sera, Bunge, Kazi, Vijana, Ajira na Watu wenye Ulemavu, Jenista Mhagama ametoa agizo hilo wakati alipotembelea ofisi za Mfuko wa Pensheni kwa Watumishi wa Umma (PSSSF) na Mfuko wa Taifa wa Hifadhi ya Jamii (NSSF) mjini hapa.Waziri Jenista alitaja maagizo hayo kuwa ni pamoja na kuendelea kutumia vikokotoo vya zamani vya mafao kwa kila mfuko na kuhakiki kikamilifu wastaafu wote ili kujiridhisha kuwa hakuna wastaafu hewa.Akiwa katika siku yake ya kwanza kutembelea mikoa yote nchini kuona iwapo maagizo hayo ya Rais Magufuli yanatekelezwa ipasavyo, Mhagama pia ameagiza watendaji wa mifuko hiyo kuhakikisha wanaachana na miradi isiyo na tija na kuzingatia kubana matumizi yasiyo ya lazima.Alisema kuwa jukumu kuu la Wizara hiyo ni kuratibu na kusimamia masuala mbalimbali ili kufikia matarajio na malengo ya Rais Magufuli huku akitoa ujumbe kwa watumishi wote wasiotaka kuendana na kasi hiyo kuondoka kwa hiyari."Tunahitaji watumishi waadilifu na walio na weledi, hivyo watumishi wanaoenda kinyume na matakwa yetu ni vizuri wakajiondoa wenyewe mapema badala ya kusubiri kuondolewa kwa aibu," alionya .Aliupongeza uongozi wa PSSSF kwa kuendesha uhakiki kwa kiwango cha hali ya juu jambo ambalo pia liliungwa mkono na wateja mbali mbali aliowakuta ofisini hapo ambao hawakuficha furaha yao kwa kitendo cha Rais Magufuli kurejesha kikokotoo cha zamani.Hata hivyo, waziri hakuridhishwa na utendaji kazi wa NSSF katika kushughulikia wateja wao, hasa kwenye suala la fao la kujitoa, ambapo mmoja wa wateja alilalamika mbele yake uwa inamchukua muda mrefu kupata malipo yake.Awali, Meneja wa NSSF Mkoa wa Singida, Oscar Kalimilwa alimwambia waziri kuwa mteja wao huchukua siku 14 kupata hundi yake baada ya kutimiza masharti yote yaliyowekwa na mfuko huo.Kwa mujibu wa taarifa aliyopewa waziri, PSSSF mkoa wa Singida una wateja 122,000 wakati NSSF ina zaidi ya wateja 18,000 .