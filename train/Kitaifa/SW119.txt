 HOSTELI bubu katika maeneo ya vijijini zimetajwa kuwa ni moja ya chanzo cha mimba za utotoni katika Wilaya ya Mpwapwa mkoani Dodoma.Sababu nyingine za mimba za utotoni ni wengi kutoka familia maskini hawana magodoro wanalalia mifuko ya salfeti au maboksi huku bajeti ya chakula ikiwa ndogo hali inayosababisha kuingia kwenye vishawishi.Wakizungumza wakati wa mafunzo ya vikundi vya malezi kwa wanaume wanaotoka katika kata za Berege na Kibakwe yanayotolewa na Shirika lisilokuwa la kiserikali la Jukwaa la Utu wa Mtoto (CDF), walisema shule nyingi za sekondari ziko mbali na makazi hali inayosababisha wanafunzi kupanga mitaani.Mmoja wa washiriki wa mafunzo hayo, Mohamed Kizungu, mkazi wa kata ya Kibakwe, alisema wazazi wengi wanawapangishia vyumba watoto mitaani bila kujali watoto hao wana ulinzi kiasi gani.  Utakuta wengi hawana magodoro, wametandika mifuko ya viroba, visalfeti au maboksi wanalala chini, bajeti ya chakula ndogo, akikutana na kijana akimsaidia kidogo hapo ndio mambo yanaanza kuharibika, alisema.Alisema watoto wanaishi nyumba za kupanga maeneo ya vijijini huku wakiwa hawana ulinzi wowote na nyumba nyingi wanazopanga zimejengwa kwa udongo huku madirisha na milango yake ikiwa si imara. Mtoto wa namna hiyo hana ulinzi wowote ataenda disko na kwenye kumbi za video, serikali za kata zimekuwa zikiongelea sana suala hilo lakini mwisho wa siku wanashindwa kuchukua hatua, alisema. Alisema kunahitajika hosteli kwa ajili ya mabinti, kuna hosteli za misheni lakini wazazi wengi wanashindwa kutokana na uwezo wao kwa kifedha kuwa mdogo.Pia alisema ukosefu wa uzio katika shule ya sekondari ya kata hiyo umekuwa ukisababisha vijana kuwanyatia wanafunzi hasa nyakati za jioni, jambo ambalo husababisha tatizo la mimba. Kwa upande wake, Baini Mkwangule kutoka kata ya Berege alisema tatizo la mimba za utotoni lipo kwa kiasi kikubwa na sababu kubwa ikiwa ni umaskini na huduma za jamii ikiwemo shule kuwa mbali na makazi.