 MASHEHE pamoja na viongozi wa dini ya Kiislamu kuanzia ngazi ya kata, wilaya na mikoa wametakiwa kuwa vinara wa maendeleo ya nchi kwa kuanzisha na kuendeleza shughuli za kiuchumi kwenye maeneo yao.Mwito huo umetolewa na Mufti wa Tanzania, Shehe Mkuu Abubakar Zubeir wakati wa semina ya siku moja ya kuwajengea uwezo viongozi hao iliyoshirikisha mashehe na viongozi wa dini 350 nchini kote.Semina hiyo ni sehemu ya maadhimisho ya sherehe ya miaka 50 tangu kuanzishwa kwa Baraza Kuu la Waislamu Tanzania (Bakwata) lililoanzishwa Desemba 17, mwaka 1968 na maadhimisho yake yanafanyika leo kwenye Ukumbi wa Diamond Jubilee, Dar es Salaam.Akizungumza na HabariLeo jana Msemaji wa Bakwata, Said Mpeta alibainisha kuwa kwenye semina hiyo ya viongozi wa Waislamu, Mufti aliwataka viongozi hao kutambua kuwa wanalo jukumu kubwa la kusaidia kukuza uchumi wa nchi.Alisema Waislamu kama wanajamii wengine nchini wanao mchango mkubwa kwenye ukuaji wa uchumi na kuwataka viongozi hao kwenda kuwa chachu ya maendeleo.Aliwataka baadhi ya viongozi wa dini wasioliona suala la kukuza uchumi kuwa ni jukumu lao kubadilika mara moja na kuacha kufanya kazi kwa mazoea. Alisema kwenye maeneo yao kuna fursa nyingi ambazo wanaweza kuzitumia katika kuongeza uchumi wa nchi huku akiwataka kuwa washauri wazuri kwa wananchi katika kukabiliana na umaskini.Alisema:  Najua kuna kazi kubwa ambayo dini hii imefanya tangu kuanzishwa kwake hadi leo ambapo tunasherehekea miaka 50 tangu kuanzishwa kwake, ninapenda kuwasihi muendelee kufanya kazi na kusaidia kukuza uchumi, ni imani yangu kuwa mtaenda kufanya kazi kwa nguvu mpya huku mkisukuma maendeleo ili mwisho wa siku jamii iendelee,  alisema.