 AGIZO la Rais John Magufuli la kutaka Idara ya Magereza Tanzania kuzalisha kwa wingi ili kujitosheleza kwa chakula pamoja na ziada kuuzwa, limetekelezwa kwa wafungwa 1,535 kuhamishiwa katika Magereza 10 ya kimkakati.Akizungumza Dar es Salaam juzi, Msemaji wa Jeshi la Magereza Tanzania, Mrakibu Amina Kavirondo alisema kuhamishwa kwa idadi hiyo ya wafungwa ni kutekeleza agizo la Rais Magufuli la kutaka rasilimali waliyonayo magereza itumike ipasavyo ili kuleta tija na kupunguza utegemezi kwa serikali.Msemaji huyo wa magereza aliyataja magereza walikohamishiwa wafungwa hao ili kuongeza nguvu kazi kuwa ni Songwe, Kitai, Ludewa, Kitengule, Mollo, Pawaga, Idete, Kiberege, Kitete pamoja na Nkasi, Aidha, gereza la Arusha halikupokea nguvu kazi mpya kwa kuwa wafungwa waliopo wanajitosheleza katika uzalishaji.Mwishoni mwa mwaka jana Rais Magufuli alifanya ziara ya kushtukiza katika gereza kuu la Ukonga Dar es Salaam na kutoa maelekezo kwa jeshi hilo kujitathmini kwani wana rasilimali nyingi ambazo wakizitumia vizuri hawatakua na haja ya kutegemea ruzuku kutoka serikalini.Katika ziara hiyo, Rais Magufuli alisema magereza ni kati ya idara za serikali zenye maeneo makubwa kuliko idara na taasisi nyingine za uzalishaji, cha ajabu wanangojea fedha za serikali ili kulisha wafungwa, badala ya wafungwa kuzalisha chakula chao na ziada kuuzwa kwa ajili ya kupata fedha.Msemaji wa Jeshi la Magereza, Mrakibu Amina Kavirondo alisema kuna magereza 11 za kimkakati ambazo wamepelekewa wafungwa ambapo kuna miradi 23 ya uzalishaji iliyo chini ya Shirika la Uzalishaji la Jeshi la Magereza   Co-operation SOLE ambalo hujishughulisha na masuala ya kilimo, ufugaji, uvuvi pamoja na viwanda.Alieleza kuwa moja ya kiwanda kinaendeshwa kwa ubia na Mfuko wa Hifadhi ya Jamii wa PSSSF. Alisema baadhi ya viwanda vinavyoendeshwa na magereza ni vile vya usindikaji wa ngozi za mifugo, utengenezaji wa viatu kwa ajili ya askari na viatu vya biashara, pia wana kiwanda cha uzalishaji wa kokoto pamoja na ufyatuaji matofali yanayotumia saruji na udongo.