 TAASISI ya Kuzuia na Kupambana na Rushwa (TAKUKURU), Mkoa wa Ilala inawashikilia watu watatu akiwamo mmiliki wa Kampuni ya Motrax, Chandulal Ladwa kwa tuhuma za kutoa rushwa ya Sh200,000.Mtuhumiwa huyo alitoa rushwa kwa wakili wa Chama Cha Mapinduzi (CCM), Goodluck Mwangomango ili ampe upendeleo kwenye kikao cha kujadili marejeo ya mikataba ya miradi ya chama hicho.Mkuu wa Takukuru Mkoa wa Ilala, Christopher Myava aliwaambia waandishi wa habari jijini Dar es Salaam jana kuwa Mei 29, mwaka huu, saa 4 asubuhi, maeneo ya Sea View Upanga kwenye mgahawa wa Central Park, Ladwa ambaye ni mpangaji wa maeneo ya biashara ya CCM alitoa kiasi hicho ili apewe upendeleo kwenye kikao cha kufanya marejeo ya mikataba.Alisema mtuhumiwa alifikishwa mahakamani jana chini ya Kifungu cha 15 (1), (b) cha Sheria ya Takukuru Na.11/2007 ili kujibu tuhuma hizo. Alisema CCM wanaendelea kufanya uhakiki wa mali zote za chama ikiwa ni agizo la Rais John Magufuli ambaye ni Mwenyekiti wa chama hicho Taifa. Alisema kiwanja ambacho mtuhumiwa amepanga ni mali ya CCM hivyo mtuhumiwa aliomba kukutana na wakili huyo wa CCM ili apate kipaumbele cha kupatiwa tena eneo alilopanga maeneo ya Oysterbay.Wakati huo huo, maofisa wawili wa Shirika la Majisafi na Majitaka jijini Dar es Salaam (Dawasa), Selaman Ally na Issa Khalifan wanashikiliwa na Takukuru kwa tuhuma za kupokea rushwa ya Sh 150,000.Mkuu wa Takukuru Mkoa wa Ilala Myava alisema tukio hilo lilitokea Aprili 24, mwaka huu, saa saba mchana, maeneo ya Tabata Kisukuru baada ya kuomba rushwa kutoka kwa mtoa taarifa ili wamrekebishie ankara ya maji na kumrejeshea huduma hiyo. Myava alisisitiza wananchi kutoa taarifa na ushirikiano kwa Takukuru ili kutokomeza vitendo vya rushwa nchini. Pia alitoa rai kwa viongozi wa vyama vya siasa kutoa taarifa za watu wanaofanya ubadhirifu wa mali za vyama hivyo ili hatua stahiki ziweze kuchukuliwa.