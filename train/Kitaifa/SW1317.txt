 SERIKALI hupoteza Sh bilioni 31.8 kila mwaka kutokana na uvuvi haramu katika bwawa la Nyumba ya Mungu, linalozungukwa na Halmashauri za Simanjiro mkoa wa Manyara, Moshi na Mwanga mkoani Kilimanjaro.Bwawa hilo lenye ukubwa wa kilometa za mraba 140 lina uwezo wa kuzalisha tani 5,173 za samaki kwa mwaka zenye thamani ya Sh bilioni 36 ikiwa uvuvi endelevu utazingatiwa.Mkuu wa mkoa wa Kilimanjaro, Anna Mghwira alisema jana uzalishaji sasa ni tani za samaki zisizozidi 600 kwa mwaka sawa na asilimia 11 ya uwezo wa bwawa kuzalisha kitoweo hicho.  Uzalishaji huu wa tani 600 sawa na asilimia 11, una thamani ya Sh bilioni 4.2, mtaona kiwango hiki ni kidogo na kinatokana na madhara ya uvuvi haramu.... mikoa hii miwili imeendeleza kampeni za kudhibiti uvuvi huo,   alisema. Alisema mikoa hiyo imefanya vikao vya ujirani mwema baina ya wilaya zinazozunguka bwawa. Waliazimia kufungwa kwa bwawa kwa miezi sita, azimio ambalo tayari limeshatekelezwa.  Kipindi bwawa limefungwa tumefanya doria 85 zilizohusisha maeneo ya majini na nchi kavu kwa kushirikiana na Jeshi la Polisi ambapo kiasi cha Sh milioni 35.5 zimekusanywa kutokana na zoezi la kudhibiti uvuvi huo haramu,    alisema. Wachuuzi wa samaki katika soko maarufu la Manyema manispaa ya Moshi, Jabir Abubakar na Musa Swalehe waliomba serikali kudhibiti uvuvi huo badala ya kuwapora samaki sokoni.