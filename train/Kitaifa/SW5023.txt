 WAZIRI wa Nishati, Dk Medard Kalemani ameagiza kusimamishwa kazi maofisa wawili wa juu wa Shirika la Umeme nchini (Tanesco), ili kupisha uchunguzi baada ya nchi kukumbwa na katikakatika umeme ndani ya miezi miwili.Dk Kalemani alitoa maelekezo hayo juzi jioni jijini hapa baada ya kukutana na viongozi wa Bodi ya Wakurugenzi ya Shirika la Tanesco. Alitoa siku saba kuanzia Jumamosi kwa bodi hiyo kuunda tume itakayochunguza suala hilo. Bodi lazima ichukue hatua kuhakikisha kinachosemwa gridi kutoka, gridi haitoki na kusababisha nchi nzima au sehemu ya nchi kukosa umeme. Lazima mchukue hatua za makusudi kuhakikisha hilo halijitokezi tena. Maelekezo yangu kwa menejimenti kupitia Mwenyekiti wa Bodi, unda timu mahususi kuanzia leo (juzi) ya kuchunguza na kufuatilia jambo hili kwa kuhusisha tasnia na taasisi mbalimbali sio Tanesco peke yake. Ndani ya siku saba nipate matokeo ya nini chanzo cha tatizo hilo ili lisijirudie kabisa,  aliagiza Waziri. Jambo linapotokea ina maana kuna uzembe katika usimamizi, au kutofuatilia maelekezo ya serikali, au kunaweza kuwa na hujuma kwa baadhi ya watumishi wasiokuwa wazalendo. Kwa hiyo kuanzia leo (juzi), Bodi ichukue hatua mahususi za kiutawala dhidi ya Naibu Mkurugenzi wa generation na Naibu Mkurugenzi wa transmission, ikiwa ni pamoja na kuwavua nyadhifa zao,  alisema. Haya yanatokana na uzembe au kutochukua hatua au kutowawajibisha watu wa chini yao, jambo hili limejitokeza mara nyingi. Haiwezekani nchi ibaki kwenye giza nusu saa, maana yake usalama wa nchi haupo, haiwezekani viwanda visimame ndani ya nusu saa maana yake uzalishaji unasimama na kodi ya serikali inapotea, hawa watu waanze kuchunguzwa mara moja na wote wanaohusika,  alisisitiza Waziri Kalemani.Dk Kalemani alisema ametaarifiwa kuwa nchi ilikabiliwa na tatizo la kukatikatika umeme kati ya Novemba 28 na 30 na Desemba 4 na 14 kutokana na kutokea hitilafu gridi ya taifa na kusisitiza hiyo ni hatari kwa usalama wa nchi. Alisema maofisa hao wa juu wa Tanesco wanapaswa kueleza ni kwa nini nchi imepatwa na tatizo la kukatikakatika umeme mara nne ndani ya miezi mwili wakati nchi inazalisha ziada ya umeme megawati 252 gridi ya Taifa.Waziri aliagiza bodi hiyo kuhakikisha maeneo ya mijini ambayo hayajaunganishiwa huduma ya umeme na yanasubiri kuunganishwa yapelekewe ndani ya miezi mitatu kuanzia sasa. Yako maeneo ya mijini ambayo hayahitaji kuunganishwa umeme na yamekaa bila kuunganishiwa muda mrefu huku yako ndani ya mipango ya shirika na fedha imeshatoka kila mkoa. Tunataka kuona ndani ya miezi mitatu wamefikishiwa huduma hiyo.Na hii ni kazi yako mwenyekiti wa bodi, toa maelekezo kwenye menejimenti yako,  aliagiza Waziri. Pia aliiagiza Bodi ya Wakurugenzi ya Tanesco kuhakikisha ifikapo Desemba 30, mwaka huu, iwe imewaunganishia umeme wateja wote nchi nzima ambao wameshalipia gharama za kuunganisha umeme na hawajapewa huduma. Kuna wateja ambao wameshalipia gharama za kuunganishiwa umeme, miezi miwili, mmoja, mitatu na hawajaunganishwa. Naagiza wateja wa aina hii nchi nzima wawe wameunganishiwa umeme hadi Desemba 30 mwaka huu,  alisema.