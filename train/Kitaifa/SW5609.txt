 WAZIRI wa Ardhi, Nyumba na Maendeleo ya Makazi William Lukuvi amesema Serikali ya Awamu ya Tano, kuanzia sasa haitabomoa nyumba za wananchi waliojenga maeneo yasiyo rasmi, badala yake itarasimisha makazi holela.Lukuvi amesema Rais John Magufuli ametoa fursa kwa wananchi wote masikini waishio mijini, waliojenga bila ya kufuata mipango miji na hawana hatimiliki za ardhi, kufanyiwa urasimishaji wa makazi yao na wasibomolewe nyumba zao tena, kwa kuwa hayakuwa makosa yao, kujenga maeneo hayo.Lukuvi alisema hayo wilayani Simanjiro mkoa wa Manyara kwenye ziara yake ya kusikiliza na kutatua migogoro ya ardhi kwa wakazi wa mji huo.Alisema wananchi wote, wachangamkie fursa hiyo iliyotolewa na Rais Magufuli ya kuwapa fursa ya kumiliki hati katika maeneo ambayo si rasmi kwa kurasimishiwa. Serikali ya Awamu ya Tano inajali sana wananchi wake kwa kuwa zamani wananchi ambao hawakujenga kwa kufuata mipango miji wangebomolewa nyumba zao, lakini kwa sasa Serikali ya Awamu ya Tano imeanzisha mpango kurasimisha makazi holela na kuwapatia hati wananchi wote waishio mijini ili waishi katika makazi rasmi,  alisema Lukuvi.Aidha, Lukuvi aliwataka wananchi wote waishio mijini kuwa wazalendo, kwa kurasimisha maeneo yao waweze kujipatia hati ili walipe kodi ya pango la ardhi, jambo ambalo litaiongezea serikali mapato.Lukuvi alipokuwa ziarani Simanjiro mwishoni mwa wiki, aligundua kuwa wakazi wa mji wa Simanjiro walio na hatimiliki za ardhi hawazidi 1,000 wakati nyumba zilizopo ni nyingi zaidi ya idadi hiyo.Hivyo, aliwataka wachangamkie fursa hiyo ya kujipatia hati ili kuzipa hadhi nyumba zao. Nyumba isiyokuwa na hati haina thamani kwakuwa hata ukienda benki kukopa pesa hawatakuuliza umejenga nyumba ya uzuri gani, lakini watakachotaka ni hati yako ya kumiliki ardhi ambacho ndio kitu kilicho na thamani zaidi kwako kuwa nacho,  aliongeza Lukuvi.Mbunge wa Simanjiro, James Ole Millya ambaye alihamia CCM hivi karibuni akitokea Chadema, alimshukuru Waziri Lukuvi na Serikali ya Awamu ya Tano katika kuwajali wananchi wake, kwa kuwaletea maendeleo makubwa na kusimamia suala la wananchi wa kawaida, kupata fursa ya kumiliki ardhi kutoka kwa wawekezaji wakubwa, ambao walikuwa hawayaendelezi mashamba yao kwa muda mrefu.Simanjiro ndio wilaya inayoongoza kwa wamiliki wa mashamba makubwa, walio na hati na hata wengine wasio na hati rasmi. Kwa sasa wamiliki wa mashamba walio na hati rasmi wanafika 158.Mashamba hayo yana hekari zaidi ya 120,000.Mashamba yasiyo na hati ni zaidi ya hayo. Lukuvi ameanza utaratibu wa kufuta mashamba makubwa 55 yanayomilikiwa, kwa kuwa wamiliki wake wamekiuka masharti ya umiliki.