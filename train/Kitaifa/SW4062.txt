 BODI ya Maji Bonde la Wami Ruvu imeamua kuwafi kisha mahakamani watumia maji wote waliovunja sheria ya kulipa ada ambapo katika awamu ya kwanza, wataanza na wamiliki wa hoteli 100, vituo vya mafuta 25 na kampuni 11, wote wa jijini Dar es Salaam.Hatua hiyo imekuja baada ya bodi hiyo kufanya tathmini ya kuwatambua watumiaji wanaotumia maji ya visima wakiwemo wenye viwanda, hoteli, nyumba za kulala wageni, vituo vya mafuta na watumiaji maji wa majumbani.Akizungumza na waandishi wa habari jana Dar es Salaam, Ofisa wa Maji wa bonde hilo, Simon Ngonyani alisema katika tathmini hiyo, bodi ilibaini kuwa watumiaji maji wengi wanatumia maji bila kufuata taratibu za kisheria.Alisema kutokana na uchimbaji wa maji usiofuata sheria na matumizi holela kumesababisha madhara mengi ikiwemo kuongezeka kwa kina cha maji na hali ikiendelea hivyo mji wa Dar es Salaam unaweza kufika mahali ukatitia.Alisema operesheni hiyo waliianza katika taasisi za serikali na sasa wameanza kwa taasisi na kampuni binafsi na baadaye wataenda kwa watu binafsi, lengo likiwa ni kuhakikisha kila mtu anafuata sheria.Alizitaja baadhi ya hoteli zinazotakiwa kufunguliwa mashtaka mahakamani kwa kukaidi kusajili visima kinyume cha sheria ya usimamizi wa rasilimali za maji kuwa ni pamoja na hoteli za Kebby s, Golden Tulip, Ubungo Plaza Limited, Lamada Hotel and apartment, Lunchtime, The Atriums, Silver Spring Inn, Nefland, Conway na Dar Live.Alisema ada hizo ni muhimu katika kuwezesha shughuli mbalimbali za usimamizi, utunzaji na uendelezaji madhubuti wa rasilimali za maji na kwamba baada ya wiki moja orodha ya awamu ya pili itatangazwa. Ngonyani alisema ulipaji wa ada za matumizi mbalimbali ya maji ni takwa la kisheria kwa mujibu wa Sheria ya Usimamizi wa Rasilimali za Maji namba 11 ya mwaka 2009 kifungu cha 43(1).Alisema kifungu hicho kinamtaka mtu yeyote anayetaka kuchepusha, kukinga, kuhifadhi, kuchukua na kutumia maji kutoka kwenye chanzo cha maji juu ya ardhi au chini ya ardhi au kujenga miundombinu yoyote lazima aombe kibali cha kutumia maji.Aidha alisema mtumiaji yeyote wa maji anayekiuka kifungu hicho anatenda kosa na atafikishwa mahakamani kwa mujibu wa kifungu cha 44(1 &2). Pia alisema kwa mujibu wa kifungu cha 63(1), mtu yeyote ambaye anataka kutiririsha au kumwaga maji machafu kutoka kwenye biashara yoyote, kiwanda au kilimo au kutoka kwenye miundombinu ya maji taka na kukutana na maji juu au chini ya ardhi anatakiwa kuomba kibali kutoka Bodi ya Maji ya Bonde.Miongoni mwa makampuni ya mafuta yaliyopewa notisi ya kuchepusha na kutumia maji kinyume cha sheria ya usimamizi wa rasilimali za maji kuwa ni pamoja na Petroafrica(T) Limited, State Oil(T) Limited, Kobil Services Station, Lake Group (Lake Oil), Mount Meru Petroleum Ltd, Victoria Service Station, TSN oil(T) Ltd na GAPCO (T) Ltd. Pia makampuni yaliyopewa notisi ya kuchepusha na kutumia maji kinyume cha sheria ya usimamizi wa rasilimali za maji ni pamoja na Kampuni ya GSM Mall, Hospitali ya Dar Group, Shule za Kimataifa za St Mary s, Kampuni ya Keko Modern Furniture na Kings Furnitures.