 MATUMIZI ya pombe yanatarajiwa kuongezeka duniani kwa muongo ujao kutokana na nchi mbalimbali kutotelekeza ahadi ya kuwalinda wananchi wao kutoka katika matumizi mabaya ya vilevi.Tafiti zinaeleza kuongezeka kwa matumizi ya pombe kimataifa yanachangia ongezeko la matumizi hayo ya pombe kwa nchi zenye vipato vya chini. Taasisi ya Kimataifa ya IOGT, imebainisha kuwa matokeo ya utafiti uliopita yalionesha kuwa malengo ya kupunguza matumizi hatari ya pombe hayawezi kufikiwa endapo hatua za haraka za kudhibiti matumizi hayo hazitachukuliwa.Katika taarifa iliyotolewa na Rais wa taasisi hiyo, Kristina Sperkova jijini Dar es Salaam, alisema katika utafiti mpya uliochapishwa na jarida la matibabu umeonesha kuwa matumizi ya pombe kwa watu wazima yameongezeka kwa miongo miwili iliyopita na kwamba yataendelea kuongezeka kwa muongo ujao. Alisema nchi mbalimbali zilitoa ahadi za kisiasa kwamba ifikapo 2025, matumizi ya pombe katika nchi zao yatapungua kwa asilimia 10.Alieleza uchambuzi wa kisayansi uliotolewa hivi karibuni, uliweka wazi kuwa serikali zimeshindwa kutimiza wajibu na ahadi zao za kuwalinda wananchi wao, jamii na jumuiya kutoka kwenye matumizi mabaya ya pombe. Ni wazi kuwa sera, kanuni na mikakati iliyopo haitoshi. Kwa hiyo, tunaendelea kusisitiza kuhusu Mkataba wa Mfumo wa Kudhibiti Pombe uzingatiwe ili tuweze kufikia malengo,  Ripoti ya dunia ya matumizi ya pombe iliyochapishwa na Shirika la Afya Duniani (WHO) ya Septemba mwaka jana, inaonesha jinsi pombe inavyoathiri malengo mengi ya Maendeleo Endelevu (SDGs) ikiwemo ya kutoa ahadi ya kujenga jamii yenye usawa na iliyo bora. Sekta ya pombe pekee ndivyo inayonufaika kutokana na hali ya sasa. Lakini kushindwa kupunguza au kudhibiti matumizi ya pombe ambayo yanasababisha athari kiafya, kiuchumi, kijamii na kwa maendeleo endelevu, bila kuchukua hatua za haraka matumizi haya yatakuwa mzigo na yataendelea kuongezeka,  alisisitiza Sperkova. Alieleza kuwa kisayansi pombe inasababisha madhara kiafya pamoja na maendeleo na kwamba ili kuleta matokeo chanya, ni lazima kuwa na matumizi sahihi ya sera zilizopo kwa ajili ya kubadili mwenendo.Septemba mwaka jana, katika mkutano mkuu wa Umoja wa Mataifa, WHO walizindua mpango wenye lengo la kuvumbua sera bora na nzuri za kuzuia na kupunguza madhara ya pombe.  Upatikanaji wa huduma za afya kwa wote, kujenga mfumo madhubuti wa afya, kuendeleza maendeleo ya kijamii na kiuchumi na kujenga jumuiya za kjamii zinazostahimili afya na dharura nyingine zote, malengo haya muhimu yanatishiwa na kupanda kwa matumizi ya pombe hususani katika nchi zinazoendelea,  alisisitiza Sperkova.Alifafanua kuwa ni lazima serikali kuhakikisha kuwa wanachukua hatua za haraka za kudhibiti matumizi ya pombe, kutekeleza sera bora za kudhibiti pombe na kutimiza ahadi ya kulinda watu kutoka katika madhara ya matumizi hayo na kufikia afya na maendeleo kwa wote. Hata hivyo, matumizi hayo ya pombe duniani yanakadiriwa kuua watu milioni 3.3 kila mwaka ikimaanisha kuwa kila baada ya sekunde 10 watu hufa kwa sababu ya pombe. Pia inakadiriwa vijana kati ya miaka 20 hadi 39, sawa na asilimia 25 hufa kutokana na matumizi ya pombe ikiwa ni sawa na asilimi 5.9 ya vifo vyote.