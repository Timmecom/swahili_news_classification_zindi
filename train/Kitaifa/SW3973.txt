 WAKATI wa maadhimisho ya Siku ya Mtoto Afrika, Juni 16, mwaka huu, serikali inakusudia kuzindua Ajenda ya Kitaifa kwa ajili ya kuwalinda, kuwatunza na kutoa malezi bora na matunzo kwa watoto nchini.Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alitoa kauli hiyo bungeni jana wakati akijibu swali la nyongeza la Mbunge wa Rombo, Joseph Selasini (Chadema).Selasini alitaka kujua serikali ina mkakati gani wa kudhibiti vitendo vya unyanyasaji watoto kwa kuwatembelea wazazi na kutoa elimu ya kuwalinda watoto dhidi ya vitendo vya udhalilishaji katika jamii.Ummy alisema ajenda hiyo itazinduliwa Juni mwaka juu wakati wa maadhimisho ya Siku ya Mtoto wa Afrika ili kuhakikisha jamii kwa ujumla inapata elimu kuhusu namna ya kulea watoto.Lakini pia serikali inataka kwenda katika shule za msingi mbali mbali nchini ili kuweka ulinzi na usalama kwa watoto wa shule ambao wamekuwa wakitegemea walimu tu kutoa taarifa ya vitendo vya udhalilishaji vya ulawiti na ubakaji watoto wa kike na kiume.Alitoa rai kwa wazazi kutimiza wajibu wao kwa kuwakagua watoto wao, na kwa watoto wadogo kuwaogesha ili kujua hali za watoto wao kama wameathirika kutokana na vitendo vya udhalilishaji vinavyofanywa na jamii ya karibu na watoto.Akijibu swali la nyongeza la Mbunge wa Tabora Mjini, Emmanuel Mwakasaka (CCM) aliyetaka kujua serikali ina mkakati gani kwa wazazi ili kutoa elimu kuhusu kudhibiti vitendo vya unyanyasaji wa watoto, Ummy alisema serikali inafanya jitihada za kutoa elimu kupitia vyombo vya habari na kutoa vipeperushi kuelimisha umma wa Tanzania kuhusu vitendo hivyo vya kudhalilisha watoto.Alisema pia serikali imetoa namba 116 ya kupiga bure ili kutoa taarifa ya vitendo hivyo vinapofanyika ili kudhalilisha watoto katika eneo lolote. Pia imeanzisha madawati ya jinsia zaidi ya 360 katika ofisi za jeshi la polisi ili kusaidia kukabiliana na vitendo hivyo miongoni mwa jamii.Akijibu swali la msingi la Mbunge wa Viti Maalumu, Sonia Magogo (CUF) aliyetaka kujua serikali ina mpango gani wa kubadilisha au kurekebisha sheria ambazo zinaonekana kupitwa na wakati au kuchochea ukandamizaji kwa wanawake na watoto, alisema pamoja na serikali imekuwa ikifanya tathmini na kuwasilisha baadhi ya sheria zenye upungufu bungeni na ikiona inafaa kuzibadili au kuzifanyia marekebisho.Alisema serikali imefanya marekebisho baadhi ya sheria na kupitia ikiwemo Sheria ya Makosa ya Jinai sura namba 16 kama ilivyofanyiwa marekebisho mwaka 2002 ambayo inatoa adhabu ya kifungo cha miaka 30 jela au kifungo cha maisha kwa kosa la kujamiiana na mtoto wa chini ya miaka 18.