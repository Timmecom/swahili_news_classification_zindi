 Rais wa Kenya, Uhuru Kenyatta amesema, magaidi wote waliovamia eneo la majengo ya Dusit D2 jijini Nairobi wameuawa.Ametangaza leo asubuhi kuwa, watu 14 wamekufa na wengine 700 wameokolewa.Amevipongeza vikosi vya usalama na vya dharura kwa kufika haraka kwenye eneo la tukio barabara ya 14 Riverside na kufanikiwa kuokoa watu wengi.Kundi la kigaidi la al- Shaabab limedai kuhusika kwenye shambulizi hilo lililoanza jana saa tisa alasiri.Rais Kenyatta amesema, kazi ya kuokoa watu na kupambana na magaidi imekwisha hivyo wananchi waendelee na shughuli zao.  hadi sasa tuna uthibitisho kwamba magaidi wameua watu 14 wasio na hatia na wengine wamejeruhiwa.Asubuhi hii tunaomboleza kama nchi, mimi na kila Mkenya tunawaombea wanawake na wanaume wasio na hatia waliopoteza maisha kwenye tukio lisilo na maana amesema.Rais Kenyatta ameapa kuwasaka magaidi popote na kwamba, kila aliyehusika kupanga, kugharamia na kutekeleza shambulizi la Dusit atashughulikiwa vikali.Amewahakikishia wageni na wawekezaji wote nchini humo wapo salama na kwamba, kutakuwa na kazi endelevu za kuimairisha mifumo ili Kenya isiwe eneo salama kwa magaidi na mitandao yao. Sisi ni taifa ambalo halitasahau wale wanaoumiza watoto wetu. Kenya imeionesha dunia ubora wetu, ujasiri, uzalendo, upendo na kutokubali kushindwa. Turudi kazini, tutashinda na kila mara tutamshinda adui. Mungu ibariki Kenya na wape amani waliopoteza maisha  amesema Rais Kenyatta.