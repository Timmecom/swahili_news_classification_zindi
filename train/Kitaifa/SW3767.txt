 MKUU wa Mkoa wa Dodoma, Dk Binilith Mahenge ameagiza Wakala wa Barabara Vijijini na Mijini (Tarura) na Wakala wa Barabara Tanzania (Tanroads), kuhakikisha Jiji la Dodoma linakuwa la kisasa lenye hadhi ya Makao Makuu ya Nchi.Aidha, imeshauriwa kuanza kuwatoza wale wanaofanya uharibifu wa barabara pindi ajali zinapotokea. Dk Mahenge alitoa kauli hiyo juzi katika kikao cha Bodi ya Barabara mkoani, kilichokuwa kikijadili hali za barabara na mipango ya ujenzi wa barabara za Dodoma.Alisema kuna changamoto ya barabara za jiji la Dodoma kwenye suala la alama, ubora wa barabara, mashimo mengi, kuruhusu namna ya kupita na baadhi ya maeneo ya barabara yamefungwa.Alisema kutokana na hali hiyo Tanroads na Tarura wanatakiwa kuelekeza nguvu kubwa kuhakikisha jiji hilo linakuwa jiji ambalo ni Makao Makuu ya Nchi.  Tunataka kuwa na Dodoma ambayo baada ya miaka 20 itakuwa jiji la kisasa na itakuwa ni mahali ambapo kila mtu atapenda kuishi iwe mfanyabiashara, mfanyakazi na hata mtu wa kawaida,  alisema.Aliwataka wajikite kwenye uboreshaji wa mtandao wa barabara ili kutatua kero ambazo watu watazitafutia sababu ya kukatishwa tamaa kuhamia Dodoma. Akizungumzia kuhusu ushirikiano, Dk Mahenge alitaka kuwepo na ushirikiano kati ya Tarura mkoa na wilaya ili kuongea lugha moja ya kujenga barabara kwenye maeneo husika. Ni muhimu Tarura katika ngazi ya wilaya wajione ni sehemu ya kuleta maendeleo katika Halmashauri na wanaosimamia maendeleo ya halmashauri ni baraza la madiwani hivyo ni vizuri kinachopelekwa juu kishirikishe halmashauri husika,  alisema.Aidha, Dk Mahenge alisema baada ya kuainisha vipaumbele kuna umuhimu wa kuwa na kamati ya kimkakati, ambayo itakuwa inafuatilia vipaumbe hivyo kuangalia namna ya kufanikiwa kwenye masuala ya fedha. Pia, Dk Mahenge aliwataka Tarura na Tanroads, kuzitengea fedha kwa ajili ya utekelezaji barabara, ambazo ziko kwenye ahadi za viongozi au zinazolalamikiwa sana na wananchi.Alibainisha kuwa kama wakionesha uthubutu serikali haitawaacha itawaongezea fedha kumaliza hizo barabara. Alisisitiza usimamizi miradi inayotekelezwa ambayo fedha nyingi za serikali, zimepelekwa ili ijengwe na kukamilika kwa wakati ikiwa na thamani ya fedha inayoonekana. Mkuu wa Wilaya ya Dodoma, Patrobas Katambi alisema kuna haja kuweka kwenye sheria ya barabara, kipengele kitakachomlazimisha mtu kulipa uharibifu wa barabara unaojitokeza wakati wa ajali. Ajali inapotokea inaweza kusababisha madhara kwenye kingo za barabara, na kwa kuwa hakuna sheria inayomlazimu muhusika kulipa fidia ya madhara hayo inafanya serikali kuingia gharama kubwa kwajaili ya marekebisho,  alisema. Katambi alishauri maofisa wa Tanroads na wa Tarura, kuwasiliana na askari wa usalama barabarani pindi wanapokwenda kukagua eneo la ajali waangalie na uharibifu huo. Mratibu wa Tarura Mkoa wa Dodoma, Lusako Kilembe alishauri viongozi wa vijiji na kata wafuatilie na kutoa taarifa za watu wanaosababisha madhara kwenye barabara.