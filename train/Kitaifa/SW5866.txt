 RAIS John Magufuli jana aliungana na maaskofu, mapadri, watawa na waumini wa Kanisa Katoliki, kutoa heshima za mwisho kwa aliyekuwa Askofu wa Jimbo Katoliki la Mbeya, Askofu Evaristo Chengula.Chengula alifariki dunia Novemba 21, mwaka huu katika Taasisi ya Moyo ya Jakaya Kikwete (JKCI) Jijini Dar es Salaam, alikokuwa akipatiwa matibabu.Misa Takatifu ya kumuaga Askofu Chengula iliyoongozwa na Askofu Mkuu Mwandamizi, Jude Thadaeus Ruwa ichi, ilifanyika katika kanisa lililopo Makao Makuu ya Baraza la Maaskofu, Kurasini Jijini Dar es Salaam na kuhudhuriwa pia na Rais mstaafu wa Awamu ya Tatu, Benjamin Mkapa na mkewe, Mama Anna.Akizungumza baada ya misa hiyo, Rais Magufuli alitoa salamu za pole kwa maaskofu wote wa Kanisa Katoliki, mapadri, watawa, waumini wa Kanisa Katoliki Jimbo la Mbeya na wakatoliki wote nchini, kwa kuondokewa na kiongozi aliyekuwa akifanya vyema kazi yake ya kutangaza injili.Rais Magufuli alisema pamoja na majukumu yake ya kutoa huduma za kiroho, Askofu Chengula alisimamia ukweli ikiwemo kupinga hadharani ndoa na mapenzi ya jinsia moja licha ya kuwepo mashinikizo mbalimbali.Akitoa salamu kwa niaba ya TEC, Makamu wa rais wa TEC, Askofu Flavian Kasalla alimshukuru Rais Magufuli kwa ushirikiano alioutoa wakati wa kuuguza na baada ya kifo cha Askofu Chengula. Pia, aliwashukuru madaktari na wauguzi, viongozi na wote waliokuwa wakimuombea kabla na baada ya kifo.