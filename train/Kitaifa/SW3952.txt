 WANAWAKE wametakiwa kuacha tabia ya kudai talaka wakati inapoibuka migogoro majumbani, kwani kufanya hivyo ni kuongeza matatizo na kusababisha kuwepo wimbi la watoto wa mitaani waliokosa matunzo.Hayo yalisemwa na Waziri wa Uwezeshaji, Wanawake, Watoto na Wazee Mouldin Castico wakati wa uzinduzi wa jengo la Mahakama ya Kadhi kwa ajili ya usuluhishi wa migogoro ya ndoa huko mjini Unguja. Alisema njia pekee ya kuleta ufumbuzi wa migogoro ya ndoa ni usuluhishi wa pande zote mbili kwa kutumia wazee na viongozi wa dini ikiwemo makadhi.Alifahamisha kwamba migogoro ya ndoa kwa kiasi kikubwa imesababishwa na kusambaratika kwa familia na kuwepo kwa idadi kubwa ya watoto wa mitaani ambao hukosa haki ya msingi ya elimu.   Njia pekee sahihi za kumaliza migogoro ya ndoa majumbani ni kufanya suluhu kwa kutumia wazee na viongozi wa dini,  alisema. Jaji Mkuu wa Zanzibar, Omar Othman Makungu alisema kazi kubwa inayofanywa na mahakama mbalimbali ikiwemo ya kadhi ni kuzifanyia ufumbuzi haraka wa kesi za ndoa.Alisema katika kipindi cha mwaka jana, jumla ya kesi za migogoro ya ndoa 767 ziliwasilishwa katika mahakama mbalimbali za kadhi Unguja na Pemba, kusikilizwa na kutolewa maamuzi.   Kesi za migogoro ya ndoa ikiwemo zinazohusu talaka tumezipa kipaumbele cha kwanza kwa ajili ya kusikilizwa na kupatiwa ufumbuzi katika mahakama za kadhi zilizopo Unguja na Pemba,  alisema.Kadhi dhamana wa Mahakama ya usuluhishi wa migogoro ya ndoa, Kassim Ali alisema jamii inahitaji kupewa elimu zaidi kuhusu ndoa kabla ya kuingia katika makubaliano hayo.   Kesi za migogoro ya ndoa na kudai talaka zimekuwa zikiongezeka katika Mahakama ya Kadhi ambapo moja ya tatizo kubwa ni kukosekana kwa maadili na misingi ya ndoa katika jamii,  alisema. Mahakama za kadhi zilizopo Zanzibar hutumiwa na jamii ya Waislamu kwa ajili ya kuzipatia ufumbuzi kesi za talaka, matunzo ya watoto pamoja na urithi.