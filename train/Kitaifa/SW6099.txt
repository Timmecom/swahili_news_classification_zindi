 BUNGE limehakikishiwa kuwa hakuna changamoto inayoweza kufarakanisha, kutenganisha wala kurudisha nyuma Muungano wa Tanganyika na Zanzibar; na kwamba badala yake unaendelea kuimarika na kushamiri.Aidha, Waziri wa Nchi, Ofisi ya Makamu wa Rais- Muungano na Mazingira, January Makamba ameasa dhidi ya wanaotumia changamoto kuupa jina baya au kuhoji uhalali wa Muungano. January alitoa msimamo huo jana wakati akiwasilisha bungeni Makadirio ya Mapato na Matumizi kwa Mwaka 2019/20 na kusema changamoto zilikuwapo, zipo na zitaendelea kuwapo isipokuwa jambo la muhimu ni kuwa na utaratibu bora wa kuzishughulikia.Alisema chini ya uongozi wa Rais John Magufuli, Makamu wa Rais, Samia Suluhu Hassan na Rais wa Zanzibar, Dk Ali Mohamed Shein, ofisi na serikali kwa ujumla itaendelea kufanyia kazi mambo yote yanayoleta changamoto katika utekelezaji wa masuala yanayohusu muungano.  Chini ya uongozi wao hakuna changamoto yoyote inayoweza kutufarakanisha, kututenganisha wala kuturudisha nyuma,  alisema.Aliongeza,  mwaka huu Muungano wetu unatimiza miaka 55 tangu kuasisiwa kwake. Natoa mwito kwa Watanzania wote kuendelea kuuthamini, kuuenzi, kulinda na kuudumisha ili jitihada za kusukuma mbele maendeleo kiuchumi, kisiasa na kijamii kwa faida za pande zote mbili.  Wakichangia hotuba ya Waziri Makamba, Mbunge wa Viti Maalumu, Josephine Genzabuke (CCM) alishauri elimu kuhusu umuhimu wa Muungano itolewe kuanzia darasa la kwanza hadi chuo kikuu.  Elimu kuhusu Muungano ianzie hapa bungeni,  alisema Mbunge wa Welezo, Dk Saada Mkuya (CCM).Mkuya alisema baadhi ya kauli zitolewazo bungeni zinatokana na watu kutofahamu maana ya Muungano. Alisisitiza kila mtu wakiwamo mawaziri, asimamie Muungano katika kazi zake za kila siku bila kujali kama wizara ni ya Muungano au la. Katika mwaka wa fedha 2019/20 ofisi binafsi ya Makamu wa Rais iliomba na kuidhinishiwa Sh bilioni 7.8 kwa ajili ya matumizi ya kawaida na matumizi mengineyo.Pia Ofisi ya Makamu wa Rais iliidhinishiwa Sh bilioni 5.3 kwa ajili ya matumizi ya mishahara na matumizi mengineyo. Akiwasilisha maoni Kamati ya Kudumu ya Bunge ya Katiba na Sheria kuhusu Makadirio ya Mapato na Matumizi ya ofisi hiyo kwa mwaka 2019/20, Makamu Mwenyekiti Najma Murtaza Giga alishauri vipaumbele viakisi mwendelezo wa kuimarisha na kulinda Muungano kwa manufaa ya Watanzania wote.