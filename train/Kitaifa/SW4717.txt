 IMEBAINIKA kuwa wasomi wa kiwango cha elimu ya shahada ya uzamivu ni muhimu si tu katika taasisi za kitaaluma bali pia katika taasisi nyingine za kimaendeleo kutokana na uwezo walionao katika kusaidia utatuzi wa changamoto mbalimbali.Hayo yalisemwa na Mkurugenzi wa Kurugenzi ya Masomo ya Juu ya Chuo Kikuu Huria cha Tanzania (OUT) Profesa Hosea Rwegoshora wakati wa ufunguzi wa mafunzo ya siku tatu kwa wanafunzi wa Shahada za Utafiti za Uzamili na Uzamivu kwa mwaka wa masomo wa 2019/20 iliyofanyika Kinondoni, Dar es salaam.Alisema kuna uhusiano mkubwa kati ya utafiti, matokeo ya utafiti na ubunifu katika utatuzi wa changamoto zinazoikabili jamii kitu ambacho ni moja ya kazi zitokanazo na watafiti katika mchakato wa kusoma. Kuna shahada za uzamivu ambazo zimejikita katika mlengo wa kutatua changamoto za jamii hivyo kuleta ubunifu ndani yake , alisema Profesa Rwegoshora.Hata hivyo, alisema kwa uzoefu wake baadhi ya wanfunzi wanaofanya tafiti katika ngazi ya shahada za uzamili na uzamivu hutoa mapendekezo ambayo hayatekelezeki kitu ambacho hakikutakiwa.Mkurugenzi Msaidizi wa Kurugenzi ya Masomo ya Juu, Daktari Jacob Lisakafu amesema kama chuo wameamua kuwapa wanafunzi mafunzo hayo ikiwa ni njia ya kutekeleza kwa vitendo nia ya chuo kufanikisha usomaji wao kuwa rahisi hususani katika masuala ya tafiti na mifumo ya chuo hicho.Mkurugenzi wa Kituo cha Mkoa cha Chuo Kikuu Huria cha Tanzania cha Kinondoni Daktari Hyasinta Kessy aliwakaribisha wanafunzi hao katika chuo hicho na kuwashauri umuhimu wa umakini katika masomo yao ili waweze kuhitimu kwa muda muafaka ili wasaidie jamii. Kwa kuwa masomo ya shahada ya uzamili na uzamivu yanaongozwa kwa ushirikiano kati ya msimamizi wa utafiti na mwanafunzi nawaasa kuwajibika, kujituma na kuheshimu wasimamizi wenu,  alisema Dk Kessy.Hata hivyo kumekuwa na malalamiko kutoka kwa wanafunzi wanaofanya shahada za uzamili na uzamivu kutokana na mifumo ya usimamizi katika taasisi nyingi za elimu ya juu nchini.