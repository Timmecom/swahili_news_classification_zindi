 RAIS John Magufuli amesema mgogoro wa ardhi wa vijiji 33 katika Wilaya ya Mbarali mkoani Mbeya, kati ya wananchi na wawekezaji, utapatiwa ufumbuzi hivi karibuni, kwa kuwa ripoti ya Tume ya mawaziri wanane aliyoiunda, imeshakabidhiwa serikalini.Kauli hiyo ya Rais Magufuli ilikuja baada ya Waziri wa Ardhi, Nyumba na Maendeleo ya Makazi, William Lukuvi kumweleza kuwa kazi aliyowatuma wameshaimaliza na tayari ripoti wameikabidhi kwa Katibu Mkuu Kiongozi, ambaye pia na Katibu wa Baraza la Mawaziri. Kwa mujibu wa Lukuvi, wakazi wa vijiji hivyo 33 walipaswa kuondolewa kupitia Tangazo la Serikali Namba 28 kutokana na vijiji hivyo kuwa ndani ya hifadhi.Hata hivyo, uamuzi huo ulisitishwa na Rais Magufuli na kuamua kuunda Tume ya Mawaziri wanane ili kufuatilia suala hilo ili uamuzi wa haki, utolewe kwa upande wa wananchi na upande wa serikali.Lukuvi alimweleza jana Rais Magufuli kwenye mkutano wake wa hadhara na wananchi wilayani Mbarali mkoani Mbeya kuwa kazi ya kupitia upya maeneo, taarifa mbalimbali na sheria kuhusu mgogoro huo wameshaikamilisha. Kwa mujibu wa Waziri Lukuvi, Tume hiyo imeshakabidhi ripoti yake kwa Katibu Mkuu Kiongozi ambaye ni Katibu wa Baraza la Mawiziri ili iweze kujadili katika Baraza la Mawaziri chini ya uenyekiti wa Rais Magufuli na kisha kutolewa uamuzi wa ama kuwaondoa wananchi katika vijiji hivyo 33 au la. Kazi tumeimaliza, tumepata taarifa ya mkoa, tumezungumza na viongozi na wananchi hawa, Baraza la Mawiziri litaketi chini yako na kukushauri na ikikupendeza uamuzi wa vijiji hivi 33 na vijiji vingine vilivyokuwa na matatizo kama hapa Mbarali uweze kutolewa, kwa hiyo Wanambarali suala ya GN 28 limekwisha, msubiri matokeo yakayotolewa na vikao halali, alieleza Lukuvi.Kuhusu mgogoro wa mashamba ya Kapunga na Highland, Lukuvi alisema nao umeshafanyiwa kazi. Alisema mashamba hayo yalibinafsishwa na serikali kwa mujibu wa sheria na wanunuzi walipatikana. Alisema shamba la Kapunga lilinunuliwa na Kampuni ya Tanzania Export Trading Company ya Patel, wakati shamba la Highland lilinunuliwa na Mbunge wa Mbarali wa sasa, Haroon Mulla Pirmohamed.Baada ya hayo yote, Lukuvi alisema baada ya Serikali ya Awamu ya Tano kuingia madarakani, iliamua kufunga ekari 4,675 zilizokuwa zimeingizwa kwa mwenye shamba wakati zilitakiwa kuwa za wananchi na kuongeza kuwa kazi ya kuzirudisha ilikamilika mwaka 2016 wakati huo Mkuu wa Mkoa wa Mbeya akiwa Abbas Kandoro. Baada ya mgogoro kati ya vijiji 11 na mmiliki wa shamba la Highland, tulifanya uhakiki ili kujiridhisha kama kweli shamba hili liliingia kwenye mipaka ya wananchi, baada ya uhakiki, ekari 1,352 zilikatwa kutoka shamba hili na kurudishiwa wananchi na mwaka 2018 Highland alipewa hati nyingine ambayo ina pungufu ya eneo la awali kwa ekari 1,352, na shamba namba 77 na 78 pia limerudishwa ambazo ni eakari 1,375, alieleza Lukuvi.Bonde la Mto Ruaha Kuhusu uharibifu wa Bonde la Mto Ruaha, ambalo pia hujulikana kama Bonde la Usangu ni moja ya mabonde manne makubwa hapa nchini likiwemo Bonde la Mto Kilombero na Rufiji chini, alisema Bonde hilo lina ukubwa wa Kilomita za Mraba 85,554 sawa na asilimia 47 ya Bonde la Rufiji. Alisema vijiji 33 katika eneo hilo, viliathirika kutokana na Tangazo Namba 28 la Serikali ambapo kabla ya tangazo hilo, eneo hilo lilikuwa na ukubwa wa hekta 10,000, lakini baada ya tangazo likaongezwa na kuwa hekta 20,000.Kwa mujibu wa Rais Magufuli, katika hilo, kuna mambo ambayo serikali ilikosea na kuna mambo ambayo wananchi nao pia walikosea. Alisema kwa upande wa serikali wakati inatoa tangazo hilo la kufuta vijiji 33 vilivyokuwa na wakazi takribani 40,000, haikuelezwa wananchi hao wataenda wapi. Lakini, pia alihoji ni kweli kwamba serikali ilikuwa inalihitaji eneo lote hilo. Kwa kuwa Mto Ruaha Mkuu unaundwa na mito tisa, matumizi ya maji yaliyofanywa na wananchi wa eneo hilo kwa kilimo cha umwagiliaji, ulitishia uhai wa mto huo ambao ni muhimu kwa uzalishaji wa umeme kwa mabwawa ya Mtera na Kidatu na maporomoko ya Mto Rufiji ya Stiegler s Gorge.Mbali na shughuli hizo za kilimo, wananchi pia walikuwa wakikata miti hovyo, kuingiza mifugo holela na shughuli holela za uchimbaji madini, ambavyo vyote viliathiri ustawi wa mto huo. Alisema kwenye miaka ya 1960, maji ya mto huo yalikuwa yakimiminika wakati wote. Lakini, kwa sasa maji hukatika hata kwa miezi sita na kusababisha vifo vya wanyama wakiwemo viboko na samaki.Kijiji cha Machimbo Kuhusu wananchi wa Kijiji cha Machimbo kutaka kulipwa fidia, Rais Magufuli alisema wananchi hao walishalipwa fidia ya Sh milioni 800 na waliobaki wanatakiwa kulipwa Sh milioni 31 tu. Alisema wananchi hao baada ya kuchukua fidia hiyo, hawakuhama na waliendelea na shughuli zao, hivyo hawatalipwa na wanatakiwa kuondoka.Alisema kama watabaki, watatakiwa kurudisha fedha hizo.  Kuna mradi mmoja uligharimu zaidi ya shilingi bilioni 20, baadaye mradi huo ukagawiwa kwa wananchi na kila mmoja alipata hekta 1 ili walime, lakini wananchi wale wakaanza kuuza maeneo yao kwa wafanyabiashara na waliowauzia wanajulikana, baada ya kuwauzia yakaenda kwenye mikono ya wajanja na wajanja hao wakaanza kuwakodishia wananchi kwa shilingi milioni 1,  alisema Rais Magufuli.Kuhusu ekari 4,675 na ekari 1,300 alizoagiza zirudi kwa wananchi, Rais Magufuli alitaka kujiridhisha kuhusu hilo na kuwaagiza Waziri wa Ardhi, Mkuu wa Mkoa, Mkuu wa Wilaya na Mkurugenzi, wampatie orodha ya watu waliopewa ekari hizo kwa sababu zinaweza kuwa ekari hewa. Rais Magufuli pia alisema Mwekezaji wa Shamba namba 77 na 78, alipewa kihalali na aliamua kukodisha mashamba hayo kwa wananchi kwa gharama ya Sh 2,295 kwa ekari, lakini madalali waliyauza maeneo hayo kwa kuyakodisha kwa Sh 600,000 hadi Sh 700,000, hivyo alimwagiza Mkuu wa Wilaya ahakikishe madalali hao wanatafutwa.