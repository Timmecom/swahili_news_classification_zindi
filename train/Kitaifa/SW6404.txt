 CHUO cha Elimu ya Biashara (CBE) kimetakiwa kupanua wigo wa kutoa mafunzo ya biashara, masoko na ujasiriamali hadi kwa jamii inayokizunguka chuo hicho.Akizungumza katika Mahafali ya 53 ya chuo hicho yaliyofanyika mwishoni mwa wiki, Naibu Waziri, Ofisi ya Waziri Mkuu (Kazi, Vijana na Ajira), Anthony Mavunde alisema chuo hicho kuweka mfumo wa kuelimisha jamii kuhusu biashara, masoko na ujasiriamali kwa jamii.Mavunde ambaye pia ni Mbunge wa Dodoma Mjini, alikipongeza chuo hicho kwa kutoa elimu hiyo kwa, lakini sasa ameiagiza kuweka mkakati kusaidia jamii ili nayo ipate elimu himu muhimu katika kufikia uchumi wa kati 2025.Akizungumza Naibu Waziri-Wizara ya Viwanda, Biashara na Uwekezaji, Stella Manyanya alisema chuo hicho ni muhimu katika ujenzi wa Dodoma mpya, hivyo changamoto zinazohusu wizara hiyo watazifanyia kazi zikiwemo za kuongeza fedha kwa ajili ya ukarabati wa miundombinu ya chuo hicho.Alisema wizara hiyo itakisaidia kuondoa changamoto zilizo chini ya wizara yake kutokana na chuo hicho kuwa mfano bora katika kujenga taifa, hivyo wanafunzi wake wanatakiwa kuwa na nidhamu ili kufikia malengo hayo.Awali akizungumza katika mahafali hayo, Mkuu wa Chuo cha Biashara (CBE), Profesa Emmanuel Mjema alisema chuo hicho kimekuwa kikitoa wahitimu wengi ambao wanachagiza katika maendeleo ya taifa. Alisema pamoja na kutoa kozi ndefu, sasa kinatoa pia kozi fupi ambazo zinasaidia jamii kujifunza masomo mbalimbali yakiwemo ya ujasiriamali, viwanda na biashara na hivyo akawaomba wananchi watumie fursa hiyo kusoma masomo hayo.