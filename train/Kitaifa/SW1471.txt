 HALMASHAURI ya Mji Mbinga mkoani Ruvuma, imetoa mkopo wa Sh milioni 112.2 kwa vikundi vya vijana, wanawake na walemavu, hivyo kufi kia lengo la kutoa mikopo isiyo na riba kwa asilimia 100 kwa mwaka 2018/19.Mkurugenzi Mtendaji wa halmashauri hiyo, Grace Quintine alisema katika awamu ya kwanza Desemba, mwaka huu, zilitolewa Sh milioni 25 kwa vikundi 10 vya wanawake na vijana ambapo wanawake walipata Sh milioni 13.7 na vijana Sh milioni 11.3.Alisema awamu ya pili mikopo ilitolewa Machi, mwaka huu, kwa vikundi saba vya wanawake, vijana na walemavu ambao walipatiwa Sh milioni 14.5, kati ya hizo wanawake walipata Sh milioni nane, vijana Sh milioni nne na wenye ulemavu Sh milioni 2.5.Kwa mujibu wake, awamu ya tatu vikundi tisa vilipata mikopo ambayo ilitolewa Mei, mwaka huu na jumla ya Sh milioni 21 zilitolewa, wanawake walipata Sh milioni 10 na vijana Sh milioni 11. Quintine alisema katika awamu ya nne walifanikiwa kutoa mikopo ya Sh milioni 24.9 na awamu ya tano na ya mwisho kwa mwaka wa fedha 2018/19 iliyoishi Juni 30, wametoa Sh milioni 26.Alisema mikopo iliyotolea imeleta mafanikio makubwa kwa vikundi hivyo ikiwemo kuanzisha biashara, wana vikundi kupata elimu ya ujasiriamali, uzoefu na kuongeza kipato cha familia. Aidha, alisema halmashauri ya mji Mbinga iliweka lengo la kukusanya Sh bilioni 1.1 ya mapato yake ya ndani, lakini imevuka lengo baada ya kufanikiwa kukusanya Sh bilioni 1.2 na mafanikio hayo yametokana na kazi kubwa iliyofanywa na watumishi wa ngazi zote katika halmashauri hiyo.Mkuu wa wilaya ya Mbinga, Cosmas Nshenye, alimpongeza Mkurugenzi Mtendaji wa Halmashauri ya Mji kwa namna alivyosimamia suala la ukusanyaji mapato yake ya ndani kwa asilimia 100.Hata hivyo, aliagiza kuanzia sasa vijana wote wanaomaliza mafunzo ya mgambo kuhamasishwa kujiunga katika vikundi ili waweze kupata mikopo inayotolewa na halmashauri kama njia ya kukabiliana na ukosefu wa ajira pindi wanapomaliza mafunzo yao. Mmoja wa wana kikundi cha walemavu, Theresia Kapinga aliishukuru serikali kwa kupitisha sheria inayotaka kila halmashauri hapa nchini kutenga asilimia mbili kwa walemavu.