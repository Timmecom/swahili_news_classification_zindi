 RAIS John Magufuli amesema serikali itaendelea kumuenzi mgunduzi wa madini ya tanzanite, Jumanne Ngoma pamoja na kazi zake nzuri na amesisitiza kuwa Mzee Ngoma ni shujaa wa taifa.Ahadi hiyo ilitolewa wakati wa maziko ya mzee huyo, yaliyofanyika mwishoni mwa wiki, nyumbani kwake katika kijiji cha Makanya wilaya ya Same mkoani Kilimanjaro.Katika hotuba iliyosomwa kwa niaba yake na Waziri wa Madini, Dotto Biteko, Rais Magufuli aliwataka Watanzania kujenga tabia ya kuenzi ugunduzi unaofanywa na Watanzania ili kuepuka kazi nzuri hizo kuchukuliwa na watu wa nje. Serikali inatambua na kuheshimu ugunduzi wa tanzanite uliofanya na Mzee Ngoma, ugunduzi ambao umeijengea Tanzania heshima kubwa duniani kote na kuboresha maisha ya watu wengi ndani na nje ya nchi , alisema.Aliongeza,  Inasikitisha kuona kuna baadhi ya wenzetu ambao wana tabia ya kuenzi ugunduzi uliofanya na watu wa nje na kupuuza ule unaofanywa na Watanzania, si ajabu kusikia ya kuwa kuna Watanzania wenzetu ambao pia walipinga ugunduzi uliofanywa na Mzee Ngoma, jambo ambalo halipendezi. Tutaendelea kumuenzi Mzee Ngoma na ugunduzi wake alioufanya na wakati huo huo kukabiliana na wale wote ambao wanalenga kudhoofisha na kuhujumu kazi nzuri aliyoifanya shujaa huyu wa Taifa letu .Magufuli alisema kuwa serikali na wananchi wa Tanzania wamepokea habari za kifo cha Mzee Ngoma kwa masikitiko makubwa. Rais alitoa pole kwa familia ya marehemu pamoja na wale wote walioguswa na msiba huo, aliosema ni wa Taifa kwa ujumla.Katika hotuba iliyosomwa kwa niaba yake na Mkuu wa Wilaya ya Same, Rosemary Senyamule, Mkuu wa Mkoa wa Kilimanjaro Anna Mghwira alisema kuwa kwa kupigania haki yake ya kutambuliwa kama mgunduzi wa tanzanite, Mzee Ngoma amewaachia Watanzania elimu kubwa. Mzee Ngoma aliipigania haki yake ya kutambuliwa kama mgunduzi wa tanzanite hadi alipotangazwa na Rais Magufuli wakati akizindua ukuta wa Mirerani Aprili mwaka jana, hivyo na sisi hatuna budi kuhakikisha tunapigania kazi nzuri tunazofanya ikiwemo ugunduzi mbalimbali ili tusije kuporwa kazi zetu na watu wa nje,  alisema.Ukuta wa Mirerani umejengwa kuzunguka eneo hilo, ambako madini hayo yanapatikana.Alisema wilaya ya Same inaungana na wale wote ambao wamependekeza njia mbalimbali za kumuenzi Mzee Ngoma, ikiwemo wazo la jina lake litumike kwenye moja ya barabara za wilaya ya Same, kwa heshima ya shujaa huyo.