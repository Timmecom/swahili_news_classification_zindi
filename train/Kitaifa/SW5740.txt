 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu amesema serikali itaendelea kuweka mikakati ya kuboresha utoaji huduma za afya ya mama na mtoto na kuhakikisha bajeti ya afya inaongezeka, lengo likiwa ni kumkomboa mama na mtoto.Waziri Ummy alitoa kauli hiyo mjini hapa kwenye mkutano maalumu wa siku tatu wa afya unaojadili afya ya mama na mtoto unaojulikana kama  4th Partnership for Maternal, Newborn and Child Health 2018 , uliomalizika juzi.Mkutano huo ulifunguliwa na Waziri Mkuu wa India, Narendra Modi na uliwakutanisha mawaziri wa afya kutoka nchi mbalimbali duniani kwa lengo la kujadili changamoto zilizopo katika eneo la afya ya mama na mtoto na kuweka mikakati ya pamoja ya kuzitatua. Akizungumzia Tanzania na mikakati iliyochukuliwa kuhakikisha afya ya mama na mtoto iko salama, Waziri Ummy aliuambia mkutano huo kuwa, serikali imeboresha huduma za afya kuanzia ngazi ya chini kwenye zahanati na vituo vya afya.Pia alisema watumishi na watoa huduma za afya nao wameajiriwa ili kuongeza nguvu kwenye maeneo yaliyokuwa na upungufu wa watumishi katika sekta hiyo ili kuhakikisha afya ya mama na mtoto vinalindwa na kupunguza vifo vya watoto chini ya umri wa miaka mitano pamoja na wajawazito.Aidha alisema hatua nyingine iliyochukuliwa na serikali ni kumlinda mwanamke dhidi ya unyanyasaji wa jinsia kwa kuanzisha madawati ya jinsia kwenye vituo vya polisi na magereza ili kuhakikisha mwanamke analindwa wakati wote. Mipango mingine ni kuimarisha huduma kwa kuboresha vituo vya afya na kuajiri watumishi wanaohitajika, kutoa elimu ya uzazi wa mpango kwa walengwa.