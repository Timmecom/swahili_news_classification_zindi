 MELI ya kisasa ya abiria itakayokuwa inatoa huduma katika Ziwa Nyasa, Mv Mbeya II, iko katika hatua za mwisho za matengenezo tayari kuanza kazi kusaidia usafi ri katika ziwa hilo. Meli hiyo yenye uwezo wa kubeba abiria 200 na mizigo tani 200, inajengwa na kampuni ya Kitanzania ya Songoro Marine Transport Limited yenye makao yake jijini Mwanza. Meneja wa Bandari za Ziwa Nyasa zilizo chini ya Mamlaka ya Usimamizi wa Bandari Tanzania (TPA), Abed Gallus, alisema hivi karibuni kwamba ujenzi wa meli hizo utakamilika kati ya Julai na Agosti. Ujenzi kwa sasa uko katika hatua ya kufunga mitambo, kuweka vyumba, kufunga viti na umaliziaji. Kwa ujumla chombo kimekamilika kwa asilimia 82,  alisema na kuongeza kwamba kama injini zingeletwa mapema kama ilivyokuwa imepangwa awali, meli hiyo ingeanza kazi mwishoni mwa mwezi huu. Alisema kwa sasa wananchi wa Ziwa Nyasa wanalazimika kutumia usafiri usio na uhakika sana wa boti na mitumbwi, hasa baada ya meli mbili zinazomilikiwa na Kampuni ya Huduma za Meli (MSCL) kusitisha shughuli zake kutokana na ubovu. Meli hizo ni Mv Mbeya II na Mv Iringa iliyositisha shughuli zake Agosti 2012 na Mv Songea ambayo haijafanya kazi tangu Januari 2017. Meli hii ikikamilika itasaidia wananchi wengi wakiwemo wafanyabiashara kusafiri wao wenyewe pamoja na mizigo yao. Kutokana na Ziwa Nyasa kuzungukwa na milima, kuna maeneo ambayo si rahisi kufikika kwa njia ya barabara na hivyo wananchi wanategemea zaidi usafiri wa majini,  alisema Gallus. Waandishi wa Kampuni ya Magazeti ya Serikali (TSN) waliokuwa Kyela kwa ajili ya kurekodi vipindi vya televisheni kuhusu maendeleo ya Bandari zetu walishuhudia mafundi wakiwa kazini, baadhi wakipaka rangi maeneo ambayo yako tayari, wengine wakichomelea vyuma na wengine wakiandaa vyumba kwa ajili ya abiria watakaotaka kusafiri kwa madaraja ya juu.