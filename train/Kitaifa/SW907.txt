 TAASISI inayojishughulisha na huduma za kuboresha afya pamoja na tohara kwa wanaume (Intra Health) imewafikia wanaume 305,715 mwaka huu na kuwafanyia tohara, jambo linalosaidia kupunguza maambukizi ya ugonjwa wa Ukimwi nchini. Aidha wanaume takriban 400,560 wanatarajiwa kufikiwa na kufanyiwa tohara hadi ifikapo mwaka 2019 katika mikoa saba na wilaya 33 nchini. Hayo yalisemwa jana Dar es Salaam na Mkurugenzi wa Programu kutoka Intra Health Dk Pastory Sekule wakati akieleza kuhusu utekelezwaji wa Mradi wa Tohara Plus ukiwa na lengo la kuimarisha huduma za tohara na kuhakikisha wanaume wa miaka 10 hadi 29 wanafanyiwa tohara na kufikia asilimia 90 katika mwaka 2020.Aidha alisema taasisi pia inaelekeza nguvu kwa kufanya tohara kwa watoto wachanga kuanzia mwezi mmoja hadi miezi miwili na huduma hiyo iweze kuwa endelevu ni lazima wakubwa wawe tayari wamefanyiwa kitendo hicho. Alisema mradi wa Tohara Plus unatekelezwa katika mikoa saba na wilaya 33 na taasisi hiyo kwa kushirikiana na wadau wengine wakiwemo Shirika la Tayoa na Afya Plus.Aliitaja mikoa inayoshiriki katika mradi huo pamoja na kiwango kiwango cha wanaume wasiofanyiwa to hara kwenye mabano kuwa ni pamoja na Simiyu asilimia (53), Shinyanga (52.5), Kagera (39), Kigoma (33.6), Geita (33), Mwanza (22.4) na Mara asilimia (9.5). Alisema mradi huo unafanyika katika mikoa ambayo kiwango cha maambukizi ya Ukimwi kiko juu huku wanaume wakiwa hawajafanyiwa tohara wakiwa na sababu mbalimbali.Hata hivyo, alisema kumekuwa na changamoto katika kuwafikia wanaume wenye umri mkubwa kuanzia miaka 20 na kuendelea huku wengine wakionesha kutokujua faida za tohara na wengine wakiona kama itakuwa kidonda kisichopona. Ili kuwafikia watu wenye umri mkubwa wakati mwingine huduma inaweza kutolea usiku, wengine wakikataa kufanyiwa tohara na mhudumu wa kike lakini pia tunawahimiza wenzi wao waweze kuwaelimisha umuhimu wa tohara,  alisema Dk Sekule.Kuhusu watoto wachanga alisema wanalenga kuwafikia watoto 10,284, huku wakiongeza huduma iweze kutolewa kwa usahihi na kwa usalama zaidi ambapo wanahimiza tohara kufanyika pindi mtoto akianza huduma za chanjo nyingine.  Ikitokea tohara ikafanywa huondoa uwezekano wa maambukizi ya Ukimwi kwa asilimia 60, ingawaje sio kwamba ni tohara peke yake ndio inayopunguza maambukizi ya Ukimwi bali pia kuna uhitaji wa kutumia kondomu na hata kubadili tabia za mahusiano,  alisema.