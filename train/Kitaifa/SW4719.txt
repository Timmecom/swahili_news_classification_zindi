 WAKATI leo Watanzania wote wakiungana na wenzao duniani kusherehekea sikukuu ya Krismasi, makamanda wa mikoa mbalimbali nchini wamewahakikishia wananchi ulinzi na usalama.Aidha, makamanda hao wamepiga marufuku shughuli zote zenye nia au lengo la kuibua vurugu au kukaribisha uhalifu, ikiwemo kufyatua fataki bila kibali, kuchoma tairi barabarani pamoja na disko toto. Kamanda wa Polisi Mkoa wa Mtwara, Blasius Chatanda, alisema jeshi lake limejipanga kuhakikisha wakati wote wa kusherehekea sikukuu za Krismasi na Mwaka Mpya kunakuwa na hali ya usalama wa kutosha kwa kuimarisha ulinzi maeneo yote ya ibada, fukwe za bahari na sehemu za starehe.Alisema jeshi hilo pia limejipanga kufanya doria za miguu, magari pamoja na mbwa maeneo yote ya mkoa. Alisema kuwa, jeshi hilo linatambua kuwepo kwa mikusanyiko mikubwa katika maeneo hayo, hivyo litahakikisha wakati wote wananchi wanasherehekea siku hizo kwa amani inayoimarika vya kutosha ili kila mmoja aweze kufurahia siku hiyo katika ya amani na utulivu wa hali ya juu bila tatizo lolote.Kwa upande wa usalama barabarani, wamejipanga kuchukua hatua kali dhidi ya madereva watakaoendesha vyombo vya moto wakiwa wametumia kileo kwani misako itafanyika ikiwamo kuwapima madereva wote na atakayebainika hatua kali za kisheria zitachukuliwa dhidi yake. Naye Kamanda wa Polisi Mkoa wa Morogoro, Wilbroad Mutafungwa, alisema kwa kushirikiana na vyombo vingine vya ulinzi wamejipanga vizuri kwa ajili ya kuhakikisha wananchi wanahudhuria katika nyumba za ibada na kushiriki ibada za sala na kusherehekea sikukuu ya Krismasi na mwaka mpya kwa utulivu na amani.Aidha, alisema wamepiga marufuku  disko toto  kwenye kumbi za starehe pamoja na uchomaji wa tairi barabarani wakati wa mkesha wa mwaka mpya na kuwataka wenye leseni za vileo kuheshimu muda uliowekwa wa kufunga baa zao na kutii sheria bila shuruti. Wakati makamanda hao wakitoa taarifa hizo, juzi Mkuu wa Jeshi la Polisi nchini, IGP Simon Sirro, aliwahakikishia usalama wananchi na watanzania kwa ujumla hasa katika kuelekea kipindi cha sikukuu za Krismasi na Mwaka Mpya. Aidha, katika taarifa yake, alibainisha kuwa mtu yeyote atakayejaribu kujihusisha na vitendo vya uvunjifu wa amani atachukuliwa hatua za kisheria.