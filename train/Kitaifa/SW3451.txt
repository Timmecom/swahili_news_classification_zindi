 MKUU wa Mkoa wa Mtwara, Gelasius Byakanwa ameonesha kutoridhishwa na utendaji kazi wa Wakala wa Barabara Vijijini na Mijini (Tarura) akisema inafanya kazi pasipo ofi si yake kupata taarifa ya utendaji huo.Kumekuwa na ubovu wa baadhi ya barabara katika Halmashauri ya Manispaa ya Mtwara Mikindani pamoja na Halmashauri ya Mji wa Nanyamba kwani zimekuwa zikilalamikiwa na wakazi wa maeneo hayo mara kwa mara. Alitoa kauli hiyo hivi karibuni wakati wa kikao cha pili cha Bodi ya Barabara kwa mwaka wa fedha 2017/18 kilichofanyika mjini hapa, lengo likiwa kujadili changamoto mbalimbali zinazohusu barabara kwa jumla.Byakanwa alisema amelazimika kuunda tume ya kuchunguza barabara zote za Wilaya ya Mtwara ambazo hazipitiki hali inayosababisha adha kubwa kwa wananchi jambo ambalo haliwezekani kulifumbia macho.  Utendaji kama huu wala sikubaliani nao hata mara moja na siridhishwi kabisa na utendaji wenu Tarura. Barabara hazipitiki, lakini pia ofisi yangu haipati taarifa yoyote ile kuhusu utendaji kazi wenu sasa sijuwi mnafanyaje kazi kama ofisi yangu haipati taarifa,  alisema Byakanwa.Alisema anachohitaji kutoka Tarura ni kupata taarifa ya kina kuhusu mkandarasi aliyehusika na ujenzi wa barabara hizo ikiwemo taratibu zote zilizofanyika pamoja na gharama zilizotumika katika utendaji huo.  Inafika sehemu hao wananchi huko wanapata maneno ya kusema kwa sababu watu tuliowaweka kama wataalamu yaani mnavuruga vuruga tu barabara hazipitiki hata kidogo,  alisema.Baadhi ya wadau wa kikao hicho akiwemo Mbunge wa Jimbo la Newala Mjini, George Mkuchika, wameiomba Tarura kushirikisha ofisi za halmashauri kazi wanazofanya ili kuondoa mkanganyiko usiokuwa wa lazima. Mkuchika alisema Tarura ili kuleta ufanisi katika utendaji wa kazi zao ni vema wakafanya kazi kwa ushirikiano na halmashauri hizo ili wapate mwongozo na kujifunza mambo mbalimbali muhimu ya kiutendaji yatakayoboresha kazi badala ya kuwa tu wanafanya kazi peke yao.Meneja wa Tarura Mkoa, Siraji Mbuta alisema changamoto kubwa inayowakabili katika utendaji wa kazi zao ni kutokana na ufinyu wa bajeti ya fedha kwenye utekelezaji wa majukumu hayo. Alisema hadi hivi sasa kamati ya Kitaifa ya kupandisha madaraka/ barabara inafanya kazi kupitia mtandao wa Tarura kwa kufanya zoezi la kuhakiki ili kujua namna halisi ya mgao wa fedha za barabara na baada ya kukamilika kwa zoezi hilo ni matumaini yake kuwa hali ya kiutendaji itaenda vizuri. Kwa hiyo changamoto kubwa na ya msingi Tarura ina bajeti ndogo ya barabara kwani fedha zinazotengwa ni kidogo kuliko uhalisia wa fedha kwa ajili ya matengenezo ya barabara hili likipata ufumbuzi naamini changamoto hizi tutakuwa tumezitatua,  alisema Mbuta Mkazi wa Mtwara anayeishi kata ya Reli, Somoe Mohamedi alisema miundombinu ya barabara limekuwa kero kubwa kwa wakazi hao hasa kipindi hiki cha mvua hali inazidi kuwa mbaya.Naye Ombeni Peter alisema,  wakati wa kiangazi hizi barabara tunapata kero ya mavumbi yaani ni shida sasa kipindi hiki cha mvua ndo kabisa zimechimbika na sasa nashangaa zinachongwa, lakini huu uchongaji siyo wa kukidhi kiwango kinchostahili.  Utekelezaji wa miradi ya barabara kwa mwaka wa fedha 2018/19, Tarura imetengewa zaidi ya Sh bilioni saba kwa ajili ya matengenezo ya muda maalumu kilometa 167.09 na matengenezo ya madaraja na makaravati 133.