 WAENDESHA bodaboda nchini wametakiwa kutochukua sheria mkononi inapotokea watu wamesababisha ajali wakiendesha barabarani.Naibu Waziri wa Mambo ya Ndani ya Nchi, Hamad Yusuf Masauni alisema hayo mjini hapa jana wakati akijibu swali la Nyongeza la Mbunge wa Kuteuliwa, Salma Kikwete (CCM). Salma alitaka kujua serikali inachukua hatua gani kuelimisha waendesha bodaboda ambao wamekuwa wakichukua hatua za papo kwa hapo na kupiga watu waliosababisha tatizo au ajali.Salma alisema pamoja na bodaboda kuleta faida nyingi zikiwemo ajira, usafiri na maendeleo, kumekuwa na changamoto za kuchukua hatua mikononi mara watu wanaposababisha ajali. Masauni alisema waendesha bodaboda hawatakiwi kuchukua hatua wanaposababisha vifo ili waepuke kuingia katika mkono wa sheria wakipelekwa mahakamani na kufungwa.Masauni pia alijibu swali la nyongeza la Mbunge wa Chwaka, Bhagwanji Maganlal Meisuria (CCM) aliyeuliza serikali ina mkakati gani kukomesha vitendo vya bodaboda kupora mali za abiria zikiwemo simu na mikoba ajalini.Masauni alisema waendesha pikipiki na bajaji wanaopora mikoba na simu za raia au abiria si wema bali wahalifu kama wahalifu wengine na hivyo Polisi wanatakiwa kuwashughulikia. Mbunge wa Musoma Mjini, Vedasto Manyinyi (CCM) alihoji lini serikali itatekeleza mkakati wa kupunguza tatizo la waendesha bodaboda kusababisha ajali za mara kwa mara na wizi. Masauni alisema vipo vyanzo vikuu vitatu vinavyosababisha ajali za barabarani nchini.Alivitaja vyanzo hivyo kuwa ni makosa ya binadamu ambayo huchangia kwa asilimia 76, ubovu wa magari asilimia 16 na mazingira ya barabara ambayo huchangia asilimia nane.Alisema makosa ya binadamu ni uendeshaji wa kizembe/ hatari, mwendo kasi, ulevi, uzembe wa wapanda pikipiki, wapanda baiskeli na watembea kwa miguu na sababu nyingine. Polisi inatoa elimu kwa waendesha boda namna nzuri ya utumiaji pikipiki ikiwemo kuvaa kofia ngumu, kukagua leseni kupunguza waendeshaji wasio na leseni wanaoweza kusababisha ajali.