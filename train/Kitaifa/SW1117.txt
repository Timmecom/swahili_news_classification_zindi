 RAIS John Magufuli amesisitiza kuwa serikali itaendelea kushirikiana na madhehebu ya dini nchini katika kutoa huduma za jamii kwa wananchi, ikiwemo elimu na afya.Hayo yamebainishwa jijini Mwanza na Waziri Mkuu, Kassim Majaliwa jana aliyemwakilisha Rais Magufuli kwenye Ibada ya Misa Takatifu ya Kumsimika Mhashamu Renatus Nkwande kuwa Askofu Mkuu wa Jimbo Kuu Katoliki Mwanza.Kabla ya kuja Mwanza, Askofu Mkuu huyo alikuwa Askofu wa Jimbo Katoliki Bunda na Baba Mtakatifu Francis amemteua kuendelea kuwa Msimamizi wa Jimbo hilo.Akisoma hotuba hiyo ya Rais, Waziri Mkuu alisema serikali na madhehebu ya dini hayana budi kwenda kwa pamoja katika kutoa huduma za jamii kwa Watanzania licha ya viongozi hao wa dini kuwa na majukumu ya ziada ya kiroho. Ukitaka kwenda haraka tembea peke yako, lakini ukitaka kwenda umbali mrefu, tembea na wenzako, hivyo kwa upande wetu kama serikali tunahitaji kutembea kwa pamoja na madhehebu ya dini kwa lengo la kufikia mafanikio mbalimbali ya kijamii,  alieleza Majaliwa.Kuhusu kudumisha amani nchini, Waziri Mkuu alitoa wito kwa viongozi wa dini kupitia mafundisho yao wahakikishe wanadumisha amani na utulivu kwenye nyumba za ibada, jamii na taifa kwa kuwa haitarajiwi viongozi hao kuwa chanzo cha migogoro na vurugu za aina yoyote.Aliwapa wito wa kuendelea kuhubiri huruma, msamaha na upendo kwa watu.Alisema mbali na kuhubiri neno la Mungu, viongozi wa dini pia wanapaswa kuwasisitiza waumini wao na Watanzania kwa ujumla kufanya kazi kwa bidii ili kujikwamua na umasikini.Kwa mujibu wa Waziri Mkuu, serikali itayafanyia kazi makatazo yaliyotolewa na Askofu Mkuu Nkwande kuhusu kupambana na vitendo vya ushoga na utoaji mimba bila kusita na kuongeza kuwa wananchi wanatakiwa kutoa taarifa wanapoona kuna viashiria vya uvunjifu wa amani.Akizungumza awali, Nkwande aliwataka Watanzania kutokuiiga mambo ya hovyo ukiwemo ushoga na utoaji mimba.Alisema kuna baadhi ya taasisi zinazohamasisha mambo hayo na wakati mwingine serikali ikisita kuchukua hatua ya kuyadhibiti.Katika hatua nyingine, Waziri Mkuu alichangia mifuko 400 ya saruji na Sh milioni 2 kwa ajili ya ujenzi wa Kanisa Kuu na makazi mapya ya Askofu Nkwande unaoendelea katika eneo la Kawekamo.Nkwande anakuwa Askofu wa tano wa Jimbo Kuu la Mwanza lakini pia ni Askofu Mkuu wa tatu wa jimbo hilo akitanguliwa na Hayati Anthony Mayala na Askofu Mkuu Mwandamizi, Yuda Thadeus Ruwa ichi aliyehamishiwa Jimbo Kuu la Dar es Salaam.