 SHEHE wa Mkoa wa Dodoma, Mustapha Rajabu amewataka Watanzania kuendelea kuishi amani iliyokuwa imetawala katika kipindi cha mwezi mtukufu wa Ramadhani. Aliyasema hayo wakati akitoa ujumbe wa Siku Kuu ya Idd el Fitr katika Msikiti wa Gaddafi jijini hapa jana, alisema kwamba lengo la kuendeleza amani iliyopo hapa nchini na si kufanya mambo yasiyompendeza Mwenyezi Mungu kwani yanarudisha nyuma maendeleo. Alisema Watanzania wanatakiwa kumuogopa Mwenyezi Mungu kwa kuacha kufanya mambo mabaya kama vile wizi, mauaji, kupora, ili kufanya yale mazuri yanayoleta maendeleo katika ngazi ya familia hadi ngazi ya Taifa.  Wakati tunafanya mashindano ya Quran pale uwanja wa Jamhuri tulimuomba Kamanda wa Polisi ulinzi tukihofia kutokea matukio ya kihalifu, lakini chakufurahisha lile gari la polisi lilikuwa sehemu moja hadi tukamaliza mashindano hayo, hiyo ni ishara ya kuwa kila mtu anajua umuhimu wa kufanya yale yanayompendeza Mwenyezi Mungu,  alisema Shehe Rajab. Alisema Waislamu wanatakiwa kuishi maisha ya kusaidiana kama ivyokuwa kipindi cha mwezi mtukufu wa Ramadhani, huku akisema wapo ambao baada ya mwezi mtukufu wa Ramadhani kuisha watarudia kufanya yale waliyokuwa wakiyafanya kipindi cha nyuma. Aidha aliwataka wananchi kwa ujumla kuacha tabia ya kuhamasisha vitendo vya kufanya mambo mabaya ambayo hayampendezi Mwenyezi Mungu.