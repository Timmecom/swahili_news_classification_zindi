 UGANDA imefuata nyendo za nchi nyingine za Afrika Mashariki, ikiwemo Tanzania katika kudhibiti matumizi ya pakiti za plastiki kufungashiwa pombe kali maarufu kwa jina la viroba.Tanzania ilisitisha ufungashaji na matumizi ya bidhaa hizo Machi mwaka 2017 na kufanikiwa kuondoa madukani na kutengenezwa viwandani. Wiki hii serikali ya Uganda imetangaza kuwa ifikapo Juni 1, mwaka huu itahakikisha hakuna viroba madukani na vitakavyokutwa vitachomwa moto na kampuni zitakazokuwa, zimetengenewa zitafutiwa leseni.Nchi ya kwanza katika ukanda huo kuzuia matumizi ya viroba ni Kenya. Rwanda inatarajia kunufaika na kuzuiwa kwa bidhaa hiyo nchini Uganda kwa sababu bidhaa hizo zilikuwa zikivushwa mpakani kutoka Uganda na kuingizwa nchini Rwanda. Waziri wa Viwanda na Biashara, Amelia Kyambadde, alisema wametoa muda mpaka Mei 31 mwaka huu kuhakikisha hakuna kiwanda kinatengeneza bidhaa hizo na ikifika Juni Mosi bidhaa hiyo ikikutwa dukani, mwenye duka atafutiwa leseni pamoja na aliyeiingiza nchini.Alisema wameunda kamati maalumu, kuhakikisha utekelezaji huo unafanyika. Kwamba wamebaini kampuni 15 zimefanikiwa kuacha kutengeneza na kuingiza pombe hizo. Kyambadde alisema pia wameelekeza kampuni kuondoa viroba na kuanza kutumia chupa za ujazo wa pombe hizo za mil 200, zitakazouzwa kwa gharama ya zaidi ya Sh 2,000 ili kufanya wananchi wengi kushindwa kununua.Walilalamikia viroba kuongeza ajali za bodaboda na walimu kutotenda kazi zao ipasavyo katika shule, kwani watu wamekuwa wakitumia vilevi hivyo huku wakifanya kazi mbalimbali. Waziri huyo alisema hayo katika ofisi ya waziri mkuu, wakati akielezea mafanikio ya wizara yake. Alieleza kuwa wizara hiyo imeongeza mapato ya nje ya nchi kwa Uganda kutoka Dola za Marekani bilioni 2.68 katika mwaka wa fedha 2015/2016 mpaka dola bilioni 3.53 katika mwaka wa fedha 2017/18.Alisema utaratibu mpya wa Taasisi ya Viwango Uganda (UNBS) ni kuhakikisha kuwa kampuni zote zinazozalisha bidhaa kuwa na cheti cha viwango. Kyambadde alisema UNBS imatawanya madaraka katika kupima ubora wa bidhaa na huduma nyingine katika ofisi za mikoa ya Gulu, Mbale na Mbarara na serikali imewapatia Sh. bilioni 10 ili kuajiri wafanyakazi na kuongeza ofisi za mikoani na mipakani. Kwa upande wake, Tanzania ilipiga marufuku matumizi ya pakiti za plastiki kufungashiwa pombe kali maarufu kwa jina la viroba kuanzia Machi Mosi mwaka 2017.