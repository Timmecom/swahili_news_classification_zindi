 WANANCHI wa Mkoa wa Pwani wametahadharishwa kujikinga na ugonjwa wa homa ya dengue ambao hadi sasa kuna wagonjwa 42 wanaougua ugonjwa huo. Hayo yamesemwa mjini Kibaha na Mkuu wa Mkoa wa Pwani, Evarist Ndikilo kwenye kikao maalumu cha Kamati ya Ulinzi na Usalama na wadau mbali mbali wakiwemo Kamati ya Amani inayoundwa na viongozi wa madhehebu mbali mbali na viongozi wa afya na Wilaya ambazo zimeguswa na ugonjwa huo.Ndikilo alisema uwepo wa ugonjwa huo uliripotiwa Mei 8, mwaka huu, ambao mgonjwa wa kwanza alibainika wilayani Kibaha ambaye alitokea Msewe jijini Dar es Salaam.  Wilaya inayoongoza kuwa na wagonjwa wengi wa ugonjwa huu ni Mkuranga 35, Rufiji 4 na Kibaha 3 hali ambayo wananchi na wataalamu wa afya washirikiane ili kuuwa mbu na mazalia yao,  alisema Ndikilo.Alisema ili kukabiliana na ugonjwa huo viongozi wa dini wanapaswa kutoa elimu juu ya ugonjwa huu pia vipeperushi vya ugonjwa huo viwekwe kwenye mbao za matangazo, maofisini na sehemu zenye watu wengi. Kwa upande wake, Mganga Mkuu wa Mkoa wa Pwani, Dk Gunini Kamba alisema ugonjwa huo unasambaa kwa kasi hivyo wananchi wachukue tahadhari.Kamba alisema vipimo kwenye vituo vya afya vya serikali gharama zake ni bure na kwa vile vya watu binafsi zisizidi Sh 15,000. Naye Mkuu wa Wilaya ya Kibaha, Assumpter Mshama alitaka elimu itolewe sehemu mbali mbali hasa zile zenye mikusanyiko ya watu ili wapate uelewa juu ya ugonjwa. Mshama alisema yeye aliugua ugonjwa huo na kupatiwa matibabu, hivyo wananchi wanapaswa kuwa makini kujikinga kwa kuua mazalia ya mbu na kujikinga.Mkuu wa Wilaya ya Kibaha mstaafu, Halima Kihemba alisema kuwe na utaratibu wa uchafu unaokusanywa sehemu mbali mbali kutupwa sehemu husika ili kupunguza mazalia ya mbu. Homa ya dengue hutokana na mtu kuumwa na mbu aina ya Aedes mwenye virusi vya ugonjwa huo ambao unaweza kuhatarisha maisha ya watu. Umeenea katika mikoa ya Dar es Salaam, Pwani, Singida na Tanga.