 PETER Olonge (29), Katibu wa Mbunge wa Jimbo la Manonga wilayani Igunga, Tabora, Seif Gulamali, amefikishwa Mahakama ya Hakimu Mkazi Mfawidhi Wilaya ya Igunga kwa tuhuma ya kutoa taarifa za uchochezi dhidi ya Mkuu wa Wilaya hiyo (DC), John Mwaipopo.Olonge alitoa taarifa za uchochezi kuwa moja ya maiti tatu zilizoibwa chumba cha kuhifadhia maiti cha Hospitali ya Wilaya hiyo hivi karibuni ilikutwa nyumbani kwa Mkuu huyo wa Wilaya.Mtuhumiwa ni mkazi wa mtaa wa Igunga katika Halmashauri ya Wilaya ya Igunga, Tabora.Mwendesha Mashitaka wa Polisi wa Wilaya ya Igunga, Elimajid Kweyamba alidai mbele ya Hakimu Mkazi Mfawidhi Mahakama ya Wilaya hiyo, Lydia Ilunda kuwa Olonge anadaiwa kutoa taarifa za uchochezi dhidi ya Mwaipopo.Kweyamba alidai Oktoba 16, mwaka huu saa tatu asubuhi katika mtaa wa Igunga Magharibi, mshitakiwa kwa makusudi na bila halali alitoa taarifa za uchochezi dhidi ya DC huyo Igunga.Aliiambia mahakama mshitakiwa alidai chumba cha kuhifadhia maiti Hospitali ya wilaya Igunga kulikuwa na maiti nne na kesho yake walikuta mlinzi kanyweshwa dawa za kulevya, hajielewi.Alisema walipofungua chumba cha kuhifadhia maiti, ndani walikuta maiti tatu hazipo na moja ilipatikana nyumbani kwa Mkuu wa Wilaya, jambo ambalo si la kweli na ni la uchochezi.Kweyamba alisema mshitakiwa alitenda kosa hilo kinyume na kifungu 55(1)(a) (e) na 35 Kanuni ya Adhabu Sura ya 16 na mapitio ya 2002 inayozuia kutenda makosa kama hayo.Baada ya kusomewa, mshitakiwa alikana kosa hilo na kesi kuahirishwa hadi Desemba 5, mwaka huu itakapotajwa tena na mshitakiwa yupo nje kwa dhamana ya Sh milioni tano.