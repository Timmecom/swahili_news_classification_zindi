 MAMLAKA ya Chakula na Dawa (TFDA) Kanda ya Magharibi imeteketeza bidhaa zisizofaa kwa matumizi ya binadamu na vyakula vyote vikiwa na thamani ya zaidi ya Sh milioni 20 mkoani Tabora.Akizungumza wakati wa shughuli hiyo ya uteketezaji, Mkaguzi wa TFDA Kanda ya Magharibi, Fredrick Luyangi alisema hatua hiyo inatokana na ukaguzi uliofanywa maeneo ya halmashauri za mkoa wa Tabora. Luyangi alisema watumishi wa mamlaka hiyo walifanya ukaguzi kwenye maeneo ya biashara za chakula, dawa za binadamu na mifugo, vipodozi na vifaa vya tiba.Alizitaja bidhaa zilizoteketezwa kuwa ni vyakula vyenye uzito wa kilogramu 300 vyenye thamani ya Sh 1,293,000, vipodozi vikiwa na kilogramu 550 vya Sh 8,790,000 na dawa za binadamu kilogramu 200 zenye thamani ya Sh 9,600,000 na za mifugo kilogramu 10 zenye thamani ya Sh 780,000.Mkaguzi huyo aliongeza kuwa lengo la ukaguzi huo lilikuwa kufuatilia utekelezaji wa sheria ya chakula, dawa na vipodozi sura 219 kwa wauzaji na wasindikaji wa chakula na wauzaji wa dawa na vipodozi. Alibainisha kuwa ukaguzi huo ulilenga kuangalia ubora na usalama wa dawa za binadamu na mifugo, uwepo wa vipodozi vilivyopigwa marufuku na kuangalia uwepo wa dawa bandia.Alisema katika ukaguzi huo bidhaa mbalimbali za chakula, dawa, vipodozi na vifaa tiba visivyofaa kwa matumizi vikiwa na uzito wa kilo 1,060 vimeondolewa sokoni na kisha kuteketezwa. Aliwatahadharisha wafanyabiashara kwamba kazi hiyo ni endelevu na wale watakobainika kuziuza bidhaa hizo zitakamatwa na wao watakamatwa na kuchukuliwa hatua za kisheria.