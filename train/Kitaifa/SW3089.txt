 OFISI ya Rais, Tawala za Mikoa na Serikali za Mitaa (Tamisemi) imeelekeza Mamlaka za Serikali za Mitaa kushirikiana na wadau mbalimbali na wananchi kujenga hosteli kwa ajili ya wanafunzi wanaotoka mbali na shule.Naibu Waziri Tamisemi, Josephat Kakunda alitoa agizo hilo jana akijibu swali la Mbunge wa Viti Maalumu, Anna Gidirya (Chadema). Gidirya alitaka kujua serikali ina mkakati gani kujenga bweni kila shule ya kata kuwaondolea wanafunzi kero ya kutembea umbali mrefu. Pia alitaka kujua serikali ina mkakati gani kwa wanafunzi waliopanga vyumba mitaani kwa kuwa mazingira hayo si rafiki kwao kusoma.Kandege alisema serikali imeelekeza ujenzi huo wa hosteli ambao uendeshaji wake husimamiwa na jamii ikishirikiana na halmashauri za wilaya. Alisema mpango wa serikali ni kuendelea kuboresha miundombinu ya shule za sekondari za kutwa na bweni ambapo mwaka 2018/19, kupitia Mradi wa Lipa Kulingana na Matokeo (EP4R) vyumba vya madarasa 938 vimejengwa. Pia matundu ya vyoo 2,141, mabweni 210, nyumba za walimu 47, majengo ya maabara 22, majengo ya maktaba 39 na mabwalo ya chakula 76 yamejengwa,  alisema. Kandege alisema vilevile ujenzi wa madarasa 219 umekamilika na visima 10 vya maji vimechimbwa katika shule mbalimbali nchini. Alisema Februari, mwaka huu, serikali ilitoa Sh bilioni 29.9, kwa ukamilishaji wa maboma 2,392 ya madarasa kwa shule za sekondari. Alisema serikali itaendelea kuboresha miundombinu ya shule za msingi na sekondari kwa awamu kadri ya upatikanaji wa fedha.