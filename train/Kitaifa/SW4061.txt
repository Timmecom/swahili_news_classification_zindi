 WAANDISHI wa habari wametakiwa kufanya kazi zao kwa weledi na kusaka vyanzo tofauti katika habari zao, badala ya kuegemea chanzo kimoja. Hayo yalielezwa jana katika uzinduzi wa machapisho matatu ya Baraza la Habari Tanzania (MCT).Katika utafiti huo wa MCT unaonesha kuwa vyombo vingi vya habari nchini vinakabiliwa na ugonjwa wa chanzo kimoja cha habari (SSS).Akisoma ripoti hiyo, Mwenyekiti mstaafu wa Jukwaa la Wahariri Tanzania (TEF), Absalom Kibanda alisema kinachosikitisha zaidi kuhusu chanzo kimoja cha habari ni kwamba hutawaliwa na sauti za wanaume. Utafiti mmoja mahususi uliofanywa na MCT umeonesha gazeti la Mwananchi lilikuwa na habari 99 za chanzo kimoja, za vyanzo viwili zilikuwa 63 na habari za vyanzo vingi zilikuwa 158, habari zenye sauti za wanaume 1,913 sawa na asilimia 95 wakati zenye sauti za wanawake ni 93 sawa na asilimia tano,  amesema.Pia, amesema utafiti huo umeonesha kuwa gazeti la Nipashe lilikuwa na habari za chanzo kimoja 184, zenye vyanzo viwili ni 133 na habari za vyanzo vingi ni 103, habari zenye sauti za wanaume 1,307 sawa na asilimia 94 na zenye sauti za wanawake zilikuwa 88 sawa na asilimia sita.Gazeti la Uhuru lilikuwa na habari za vyanzo viwili 155 na habari za vyanzo vingi zilikuwa 204, huku zenye sauti za wanaume 3,111 sawa na asilimia 95 wakati sauti za wanawake zilikuwa 237 sawa na asilimia nane. Takwimu hizo zinaonesha ukubwa wa tatizo ambalo lazima lishughulikiwe haraka na vyombo vya habari vya ndani. Mfano kuna wakati Zito Kabwe anageuzwa yeye ndio waziri wa fedha, ndio profesa wa uchumi, ndio CAG, mchambuzi wa mambo ya uchumi, habari ukiikuta ni Zito alisema, aliongeza, alifafanua  waandishi toeni haki ya kujibu, hii itasaidia kukwepa vitanzi vya kisheria,  amesema Kibanda.Kibanda aliongeza,   gazeti la The Citizen walifungiwa wiki mbili, mimi namuunga mkono Dk Abbas kwa vile waliegemea upande mmoja, walipaswa kupata upande wa pili, lakini walikuwa na haraka, juzi wameandikiwa barua baada ya kuandika ripoti aliyotoa Zitto, ni sahihi kwa vile hawakutoa haki kwa mamlaka nyingine kujibu, hii ingesaidia, wasingepata kitanzi cha kisheria .Alisema changamoto kubwa kwa sasa ni kuwa fani ya uandishi wa habari ina wasomi, lakini leo hii kumekuwa na ukiukwaji mkubwa wa maadili na misingi ya taaluma hii kuliko miaka ya nyuma, ambapo wasomi walikuwa wachache. Waandishi wanatakiwa kujitazama na kujitathmini kama wanatimiza wajibu wao kitaaluma, wanapaswa kuwa makini kuliko wakati mwingine wowote,  alisema na kutoa mfano waandishi wa mitandao ya kijamii hususani You Tube, ambao wamekuwa wakitoa kipande kidogo kwa makusudi na kuharibu maana nzima ya habari.Akitoa mfano, Online Tv kuwa misingi ya kitaaluma, inabidi ielekezwe huko, kwani waandishi na watangazaji wake wamekuwa wakipotosha zaidi, bila kujali usahihi ulivyo hivyo kusababisha mkanganyiko kwa jamii. Usahihi ni msingi namba moja hasa kwenye mitandao ya kijamii ambayo inafuatiliwa kwa haraka, uhuru uliopo usipitilize, misingi, maadili na miiko ya taaaluma inabidi itimizwe, la sivyo tusipotimiza hili, tutakwisha,  amesema.Alisema waandishi wa mitandao ya kijamii, wanapaswa kufuata msingi wa kutoegemea upande wowote, na kuzingatia misingi ya kutoa haki na wajibu.Chapisho la kwanza lililozinduliwa jana ni Ripoti ya Hali ya Tasnia ya Habari nchini ya mwaka 2017/2018, iliyoandikwa na Dk Joyce Bazira, Dk Ali Uki na Henry Muhanika.Chapisho la pili ni Ukiukwaji wa Maadili kwenye Tasnia ya Uandishi wa Habari, lililoandikwa na Mhariri wa Gazeti la Daily News, Pudenciana Temba na Atilio Tagalile.Chapisho lingine ni Fani ya Uandishi katika Habari za Kiuchunguzi Zinavyoathirika mfano kesi ya waandishi wa habari Ruvuma, lililoandikwa na Hamis Mzee, Lucas Liganga na Florence Majani.