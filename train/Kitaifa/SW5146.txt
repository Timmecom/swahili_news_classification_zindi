 WANANCHI wa Mkoa wa Kigoma wametakiwa kufanya kazi kwa bidii na kushiriki utekelezaji wa miradi ya maendeleo. Wametakiwa kutekeleza kwa vitendo falsafa ya Baba wa Taifa, Julius Nyerere ya kutaka watu kufanya kazi kwa bidii kujiletea maendeleo yao.Kiongozi wa mbio za Mwenge wa Uhuru, Mzee Mkongea alisema hayo alipopokea salamu ya utii kwa Rais kutoka kwa wananchi wa Uvinza. Salamu hiyo ilitolewa na Mkuu wa Wilaya ya Uvinza, Mwanamvua Mrindoko kwenye mkesha wa mwenge wa Uhuru kwenye Kijiji cha Ilagala wilaya ya Uvinza mkoani Kigoma. Mkongea alisema miaka 20 baada ya kifo cha Mwalimu Nyerere jambo la msingi ni kufanya kazi kwa bidii katika kuhakikisha wananchi wanajiletea maendeleo yao, hivyo ni lazima wananchi wamuenzi kwa vitendo.Akizungumzia miradi ya maendeleo iliyopitiwa na Mwenge wa Uhuru, alisema utekelezaji wake unapaswa ulete mabadiliko katika maisha ya wananchi na thamani ya fedha na ubora. Alisema utekelezaji na ukaguzi unaangalia kama sheria na taratibu za utekelezaji hufuatwa.Alisema maeneo ya Mwenge wa Uhuru unaangalia ni miradi ya maji na lazima miradi ya maji itekelezwe kwa viwango na kukamilika kutoa kero kwa wananchi na kuonya uharibifu vyanzo vya maji ni janga vizazi vya sasa na vijavyo. Akisoma risala kwa niaba ya Mkuu wa Wilaya, Katibu Tawala wa wilaya, Upendo Marangu alisema Mwenge wa Uhuru ulitembelea miradi sita yenye thamani ya zaidi ya Sh bilioni mbili.