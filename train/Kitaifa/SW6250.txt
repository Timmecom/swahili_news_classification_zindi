 UJENZI wa mradi wa maji kutoka kata ya Butimba hadi Igoma utakaogharimu Shilingi bilioni 17.89 umesainiwa ikiwa ni sehemu ya programu ya uboreshaji wa huduma ya maji safi wa mazingira Kanda ya Ziwa Victoria.Akizungumza wakati wa uwekaji saini kabla ya kuanza utekelezaji wa mradi huo, Mkurugenzi wa Mamlaka ya Maji Safi na Taka mkoani Mwanza, Dk Anthony Sanga amesema fedha za mradi huo zimetolewa na serikali ya Tanzania pamoja na Benki ya Uwekezaji Ulaya (EIB) na Shirika la Maendeleo la Ufaransa (AFD). Sanga alisema hadi kukamilika kwa mradi huo, watu 400,000 watapata maji hususani ukanda wa kusini mwa jiji la Mwanza.Alisema kazi kubwa zitakazofanyika katika mradi huo wa maji ni ulazaji wa mabomba ya kusafirisha maji kutoka chanzo kipya cha Butimba hadi tenki la Igoma kwa urefu wa wa kilomita 16.95. Kazi nyingine, kwa mujibu wa Sanga, ni ujenzi wa kituo cha kusukuma maji pamoja na ujenzi wa tenki la chini ya ardhi la kuhifadhia maji lenye ukubwa wa lita Shilingi milioni mbili.Mkandarasi wa mradi huo ni China Civil Engineering Construction Cooperation(CCECC) ya China na mhandishi mshauri ni Egis Consultant kutoka Ufaransa na mradi unatekelezwa kwa muda wa miezi 24.