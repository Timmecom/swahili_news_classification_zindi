 SERIKALI imetoa miezi mitatu kwa halmashauri zote nchini kuanza kutoa leseni za makazi mijini kama mchakato wa kurasimisha makazi hayo.Agizo hilo limetolewa na Waziri wa Ardhi, Nyumba na Maendeleo ya Makazi, William Lukuvi, aliyemwakilisha Rais John Magufuli kwenye mkesha wa kitaifa wa kuukaribisha Mwaka Mpya wa 2019 uliofanyika kwenye Uwanja wa Karume jijini Dar es Salaam juzi usiku.Lukuvi alisema lengo la serikali la kutoa leseni hizo ni kuwafikia watu wote wanaomiliki vipande vya ardhi mijini ili watambulike na kuanza kulipa kodi ya pango la ardhi. Alisema utoaji wa leseni hizo ni hatua ya awali ya kutambua makazi na baadaye litafuata zoezi la kupima, kupanga na kurasimisha makazi hayo ambapo wamiliki watapewa hati ya umiliki wa ardhi ya miaka 99.Kwa mujibu wake, asilimia 70 ya miji yote nchini watu wake wanaishi kwenye maeneo yasiyopangwa na yasiyopimwa. Alisema kwa kuwa leseni hizo za makazi zitadumu kwa muda wa miaka mitano tangu zianze kutolewa jana, alizitaka halmashauri zote na watu wote watakaopata leseni hizo, kuanza mchakato wa kurasimisha makazi yao ili wapate hati.  Mpaka sasa zaidi ya makazi 100,000 yamesharasimishwa nchini, na zoezi hili la utoaji wa leseni za makazi haliwahusu watu ambao tayari wana hati au wale ambao wameshaanza mchakato wa kupata hati, bali linawahusu wale ambao wanamiliki vipande vya ardhi na hawajaanza mchakato wa kupata hati,  alieleza Lukuvi.Waziri huyo wa Ardhi aliongeza kuwa leseni hiyo ya makazi ni nyaraka halali na inatambulika kisheria ambayo inamwezesha mmiliki hata kuchukua mkopo wa fedha benki. Lukuvi alisema mbali na kutambua watu wote wanaomiliki vipande vya ardhi mijini, mpango huo wa kutoa leseni za makazi pia utawafanya wananchi hao kuchangia katika Pato la Taifa kwa kulipa kodi ya pango la ardhi. Alisema kuna watu wengi wamejenga nyumba nzuri, lakini kwa kuwa ziko kwenye makazi ambayo hayajarasimishwa, hawalipi kodi ya pango la ardhi, hivyo leseni hizo zitaondoa tatizo hilo na kuwafanya watu wote wanaomiliki vipande vya ardhi mijini kulipa kodi.