 SERIKALI imemkabidhi hundi ya malipo ya awali mkandarasi wa ujenzi wa mradi wa kufua umeme wa maji katika maporomoko ya Mto Rufi ji mkoani Pwani maarufu Stigler s Gorge.Akizungumza jijini Dar es Salaam jana, Katibu Mkuu wa Wizara ya Fedha na Mipango, Doto James alisema malipo hayo ya awali ya Sh bilioni 688.7 yamekabidhwa kwa Kampuni ya Arab Contractors (Osman A. Osman & Co and Elsewedy Electric S.A.E (JV AC   EE) ya Misri, ambaye ndiye mkandarasi wa mradi huo.Kutolewa kwa fedha hizo, kunatokana na kusainiwa kwa mkataba wa ujenzi wa mradi huo Ikulu Dar es Salaam Desemba 12, 2018 kati ya Shirika la Umeme (Tanesco) kwa niaba ya serikali na mkandarasi huyo, utakaogharimu Sh trilioni 6.6 na utajengwa kwa miezi 36 na kuzalisha megawati 2,115.Kwa mujibu wa Doto, malipo hayo ya awali ni sawa na asilimia 70 ya asilimia 15 ya gharama zote za mradi na zote ni fedha za serikali.Alisema malipo hayo ya awali, yatakwenda sambamba. Malipo mengine yatakayofanyika hapo baadaye, ambapo ndani ya kipindi hicho, serikali itakuwa imelipa takribani Sh trilioni 1 kati ya Sh trilioni 6.6 ya gharama zote za mradi. Kukamilika kwa mradi wa Mto Rufiji kutakuwa ni kichocheo muhimu katika kuiwezesha Tanzania kufikia azma ya kuwa nchi ya uchumi wa kati ifikapo mwaka 2025 kutokana na kuwepo kwa umeme wa uhakika na wa kutosha utakaosaidia maendeleo ya uchumi wa viwanda na maendeleo endelevu ya wananchi kwa ujumla,  alisema Doto.Ujenzi wa mradi huo ni utekelezaji wa wazo la Baba wa Taifa, Mwalimu Julius Nyerere alilokuwa nalo tangu miaka ya 1970. Imeelezwa kuwa mradi huo una faida nyingi utakapokamilika, ikiwemo kuongezeka kwa uwekezaji katika sekta ya viwanda, kuongezeka kwa ajira takribani 4,500 hadi 6,000 wakati wa ujenzi na ajira 100 za wataalamu wa kusimamia kituo baada ya ujenzi.Katibu Mkuu wa Wizara ya Nishati, Dk Hamis Mwinyimvua, alisema Aprili 15, mwaka huu, Benki za CRDB na UBA zilitoa dhamana ya malipo ya awali pamoja na dhamana ya utendaji kazi kwa mkandarasi wa mrad huo, ambayo ni Kampuni ya Ubia ya Arab Contractors ya Misri.Dk Mwinyimvua alisema kutolewa kwa dhamana hizo, kuliwezesha kuanza kwa hatua za utekelezaji wa mradi, ikiwa ni pamoja na serikali kumlipa mkandarasi malipo ya awali yaliyofanyika jana.Alisema kuwa kwa mujibu wa Kifungu Namba 14.2 cha mkataba, malipo ya awali ni asilimia 15 ya gharama ya mkataba, ambayo yamegawanyika katika sehemu mbili ikiwemo asilimia 70 ambazo ni fedha za kigeni Dola za Marekani milioni 309.65 sawa na Sh bilioni 688.7. Sehemu ya fedha za ndani ambayo ni asilimia 30, zitalipwa baada ya mkandarasi kukamilisha taratibu za kimkataba na kwa malipo haya ya awali, maana yake mkandarasi anatakiwa kupeleka vifaa eneo la ujenzi na kuanza ujenzi mara moja kwa mujibu wa mkataba,  alisema Dk Mwinyimvua.Mradi huo ambao utasimamiwa na Kampuni Tanzu ya Wakala wa Barabara Tanzania (TANROADS   TECU), umeelezwa kuwa na faida mbalimbali ikiwemo kuongeza upatikanaji wa maji ya uhakika kwa ajili ya kilimo cha umwagiliaji kwenye eneo la chini la mradi, hivyo kuongeza uzalishaji wa mazao ya kilimo.Faida nyingine ni kuboresha shughuli za utalii katika Pori la Hifadhi la Selous, kupunguza athari za mazingira kutokana na upatikanaji wa umeme badala ya kutumia kuni na mkaa, kupunguza athari za mafuriko ya Mto Rufiji kutokana na kingo za mto zitakazojengwa.Mwenyekiti wa Bodi ya Tanesco, Dk Alexander Kyaruzi, aliishukuru serikali kwa kutoa fedha hizo ili ujenzi wa mradi huo uanze.Alisema watausimamia vizuri mradi huo, ambao utakuwa na faida kubwa kwa taifa.Mwakilishi wa Mkandarasi wa mradi huo, Mohammed Hassan, aliishukuru serikali na wananchi kwa kuaminiwa katika kujenga mradi huo.Aliahidi kuwa wataujenga mradi huo kwa ubora na viwango vinvyotakiwa.Awali, Katibu Mkuu Doto, aliishukuru Benki Kuu ya Tanzania (BoT) kwa kusaidia kukamilisha malipo hayo kisheria kwa kuhakikisha malipo yanakwenda sehemu sahihi.Katika makabidhiano ya hundi hiyo, Doto alimkabidhi Dk Kyaruzi na Dk Kyaruzi naye alimkabidhi Mkurugenzi Mtendaji wa Tanesco, Dk Tito Mwinuka ambaye naye alimkabidhi hundi hiyo mkandarasi.