 SERIKALI ina mpango wa kuja na mfumo utakaowezesha kugundua makosa mbali mbali katika vyombo vya usafi rishaji ikiwemo kuzidisha idadi ya watu, ili kulinda usalama wa maisha ya watu kwa kiwango kikubwa.Aidha, imejipanga kuwajengea uwezo wataalamu wote wa ujenzi nchini ili kuwa na ujuzi na maarifa na vitendea kazi pamoja na kuwashirikisha katika miradi mbalimbali ya maendeleo inayotekelezwa nchini.Katibu Mkuu wa Wizara ya Ujenzi, Mawasiliano na Uchukuzi, Elius Mwakalinga alisema hayo jana jijini Dar es Salaam katika Mkutano wa Pili wa Mafundi Sanifu ulioandaliwa na Bodi ya Wahandisi (ERB). Kuhusu kugundua makosa, Mwakalinga alisema serikali inajipanga kwa ajenda tatu ambapo ni mpango unaotarajiwa kuletwa na wizara hiyo katika bajeti ya fedha ya mwaka ujao 2020/21, ukitarajia kulinda usalama wa maisha ya abiria na kuepuka kutowaadhibu wale ambao watakuwa wakisababisha ajali.Alisema ni mfumo utakaokuwa ukiratibu na kugundua makosa na kuweza kutoa taarifa mapema jambo litakalosaidia kuendelea kuboresha sekta hiyo kwa ujumla. Alisema kwa mwaka ujao wa bajeti, serikali itajaribu kujenga uwezo wa wataalamu nchini ikiwamo kuwashirikisha katika miradi mbali mbali ya maendeleo iliyopo nchini ili waongeze ujuzi na maarifa katika utendaji wao.Alisema ulimwengu wa sasa ni wa ushindani kukiwa na shinikizo kubwa la kazi mbali mbali kufanywa kwa ushirikiano wa wananchi kutoka kanda mbali mbali, hivyo dawa kubwa ni kujijenga kwa namna ya kukabiliana na ushindani huo. Msiiache hiyo fursa, jiandaeni kwa ushindani, tuuumie kwa ajili ya kizazi kijacho,  alisema Mwakalinga na kuongeza kuwa fursa za ajira zikitokea hata katika nchi jirani kama Kenya na Uganda wasisite kushiriki.Naye Mwenyekiti wa Bodi ya ERB, Ninatubu Lema alisema ipo changamoto kubwa katika kueletea maendeleo nchini ikiwemo wa ujenzi wa viwanda hasa kutokana na uwiano mdogo kati ya mafundi sanifu na wahandisi nchini. Alisema kwa mujibu wa takwimu za Shirika la Kazi Duniani (ILO), mhandisi mmoja anatakiwa kufanya kazi na mafundi sanifu watano na mafundi mchundo 25, lakini kwa sasa wahandisi ni wengi kuliko mafundi sanifu.Lema alisema mafundi sanifu hufanya kazi kwa karibu na wahandisi ambao kwa mwaka 2014, mafundi sanifu waliopo na waliosajiliwa ni 1,112 idadi ambayo ni ndogo ikilinganishwa na mafundi 3,700 ambao huhitimu kila mwaka huku wahandisi idadi yao ikifikia 25,263. Alisema ajenda kubwa ya Taifa ni viwanda, hivyo ni wito kwa mafundi sanifu na hata wahandisi kujiuliza ni kwa nini wameshindwa kuanzisha viwanda vidogo vidogo ikiwemo hata vile vya kutengeneza misumari.