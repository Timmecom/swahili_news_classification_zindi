 SERIKALI ya Awamu ya Tano imepata mafanikio katika sekta ya elimu kwa kuwa katika shule za msingi udahili umeongezeka kwa asilimia 17 kutoka wanafunzi 8,639,202 mwaka 2016 hadi wanafunzi 10,111,255 mwaka juzi.Mkurugenzi Mtendaji wa HakiElimu, Dk John Kalage alisema hayo jijini Dar es Salaam wakati akizungumza na waandishi wa habari kuhusu maoni ya shirika hilo kwa Bajeti ya Sekta ya Elimu kwa mwaka wa fedha 2019/20. Alisema vivyo hivyo kumekuwa na ongezeko la asilimia 12.6 ya wanafunzi katika shule za sekondari kutoka 1,908,857 mwaka 2017 hadi 2,148,466 mwaka jana.Alisema udahili katika shule za msingi umefikia karibu na kiwango kilichowekwa kimataifa kwa asilimia 96.9 kwa watoto wote walioandikishwa bila kuzingatia umri na asilimia 84 kwa watoto walioandikishwa wakiwa na umri sahihi wa kuanza shule.  Zaidi ya asilimia 70 ya wanafunzi wote wanaomaliza darasa la saba wanaendelea na elimu ya sekondari.Mafanikio haya tunayoyaona yamechangiwa na uamuzi wa serikali ya awamu ya tano wa kuondoa ada katika elimumsingi, alisema. Alisema pamoja na mafanikio hayo, HakiElimu imependekeza kuongeza bajeti ya sekta ya elimu kwa ajili ya kuboresha mazingira ya kufundishia na kujifunzia katika elimumsingi ikiwa ni pamoja na ajira kwa ajili ya walimu wa shule za msingi. Pamoja na mambo mengine ubora wa kujifunza unategemea na upatikanaji wa walimu wenye uwezo. Kulingana na wizara ya elimu shule za msingi nchini zina upungufu wa walimu 85,916 hadi kufikia Aprili 2018.  Mei 2 mwaka jana serikali kupitia Naibu Waziri wa Tamisemi, Joseph Kakunda, waliliambia Bunge kuwa hadi kufikia Juni 30 mwaka jana serikali itakuwa imeajiri jumla ya walimu 10,140 wa shule za msingi ili kukabiliana na upungufu wa walimu katika shule za msingi,  alisema.Alisema hadi kufikia Julai mwaka jana ni walimu 4,840 ambao walikuwa wamepangiwa shule za msingi na sekondari. Alisema Februari mwaka huu, serikali ilitangaza kuajiri takribani walimu 4,549 tu katika ngazi mbalimbali za elimu, kwamba idadi hiyo ni dhahiri serikali imeshindwa kufikia lengo la kuajiri walimu 10,140 wa shule za msingi.  Ni muhimu kufahamu kuwa kama lengo la kuajiri walimu 10,140 wa shule za msingi kama ilivyotangazwa kwa mwaka 2018 likitekelezwa kila mwaka, itatuchukua miaka minne kuondoa upungufu wa walimu katika shule zetu za msingi.