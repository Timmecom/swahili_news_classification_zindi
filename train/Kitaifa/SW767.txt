 Rais John Magufuli, leo Jumanne ameongoza mamia ya waombolezaji kutoa heshima zao za mwisho kwa mwili wa aliyekuwa Mwenyekiti Mtendaji wa kampuni za IPP Dkt. Reginald Mengi.Shughuli hiyo imefanyika katika viwanja vya Karimjee jijini Dar es Salaam na kuhudhuriwa na viongozi mbalimbali. Akihutubia kwa niaba ya Rais, Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi ameeleza kuwa kifo cha Mengi ni pengo kubwa kwa taifa na kwamba Tanzania imempoteza mzalendo wa kweli. Kwa niaba ya serikali natoa pole nyingi kwa uongozi na watumishi wote wa makampuni ya IPP kwa kuondokewa na kiongozi na mtu muhimu sana katika utekelezaji wa majukumu yenu na yetu,  alisema. Kwa upande wake Waziri wa Habari, Utamaduni, Sanaa na Michezo Dk Harrison Mwakyembe amesema taifa limempoteza mlezi wa Timu ya Taifa ya Vijana wa chini ya miaka 17 Serengeti Boys. Mengi ameondoka na amemgusa kila mmoja na mimi nawez kuelewa, majuzi timu yake ya Serengeti Boys aliyokuwa anailea iliposhindwa katika mashindano hakukata tamaa  aliongeza.Baadhi ya viongozi waliohudhuria ni pamoja na Makamu wa Rais Samia Suluhu Hassan, Jaji Mkuu Profesa Ibrahim Hamis Juma, Katibu Mkuu Kiongozi, Dk John Kijazi, pamoja na Waziri Mkuu Mstaafu Mizengo Pinda. Mwili wa Dk Mengi utasafirishwa kesho, Jumatano, kuelekea Machame mkoani Kilimanjaro kwaajili ya mazishi.