 RAIS wa zamani wa Misri, Mohammed Morsi amezikwa jana asubuhi katika jiji la Cairo, maziko yaliyohudhuriwa na familia yake na ndugu wa karibu pekee.Kifo cha Morsi kimetokana na ugonjwa wa kiharusi ambapo alizidiwa akiwa mahakamani kabla ya kukimbizwa hospitalini ambapo aliaga dunia juzi. Morsi (67) amekuwa kizuizini tangu alipopinduliwa madarakani mwaka 2013, ambapo kifo chake kimezua mjadala kwa makundi ya wanaharakati wa haki za binadamu ambayo tangu awali yalipinga namna Morsi alivyokuwa akishikiliwa gerezani. Makundi hayo yamejitokeza hadharani na kutaka kufanyika kwa uchunguzi zaidi kubainisha sababu hasa za kifo cha Morsi.Familia ya Morsi ikishirikiana na wanaharakati hao tangu enzi za uhai wa Morsi, mara kwa mara walijitokeza hadharani na kulaani namna ambavyo serikali ya sasa ya nchi hiyo imekuwa ikimdhibiti rais huyo wa zamani ambapo ndugu na wanasheria wake walikuwa wakizuiwa kwenda kumuona gerezani. Mtoto wa Morsi, Abdullah, alisema kuwa serikali ya nchi hiyo imekataa Morsi kufanyiwa maziko ya watu wengi katika kijiji alichotokea.Wachambuzi wa masuala ya siasa wamesema kuwa kuzuiliwa kufanyika kwa maziko ya watu wengi ni kuepusha wafuasi wa kundi lake la Muslim Brotherhood kukusanyika pamoja ambapo wangeweza kuanzisha tafrani.Morsi ni rais wa kwanza kuchaguliwa kidemokrasia kuiongoza nchi hiyo ambapo aliingia madarakani mwaka 2012 kupitia chama chake cha Muslim Brotherhood chenye msimamo mkali kabla hakijafutwa. Mwaka mmoja baadaye alikamatwa na kufungwa kutokana na mapinduzi ya kijeshi yaliyosukumwa na maandamano ya idadi kubwa ya wananchi ya kumpinga Morsi.Nchi hiyo tangu mwaka 2014 hadi sasa ipo chini ya aliyekuwa Jenerali wa Jeshi, Abdul Fattah al-Sisi. Tangu kuingia madarakani Al Sisi alianzisha mkakati wa kuwakamata na kuwaweka kizuizini washirika wote wa Morsi. Kati ya waliojitokeza hadharani na kuilalamikia Serikali ya Misri kwa kifo cha Morsi ni pamoja na kundi hilo la Muslim Brotherhood na Rais wa Uturuki, Recep Tayyip Erdogan.Morsi alifikishwa mahakamani juzi jijini Cairo akishtakiwa kwa kosa la ujasusi, akihusishwa kuwa na mawasiliano ya karibu zaidi na kundi la waislamu wenye msimamo mkali la Palestina, Hamas. Akiwa mahakamani hapo aliomba mahakama kuzungumza kwa dakika chache ambapo alitumia takribani dakika tano akiwa chini ya ulinzi mkali. Dakika chache baadaye alizimia. Alikimbizwa hospitalini na baadaye taarifa za kifo chake zilitangazwa.