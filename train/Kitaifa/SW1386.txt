 NAIBU Waziri wa Kilimo, Innocent Bashungwa ameliambia Bunge kuwa ndani ya miezi sita ijayo Wizara ya Kilimo itakamilisha utaratibu wa usajili wa wakulima wa mazao mbalimbali nchini.Pia amekiri kuwa viungo vya chakula (spices) ni muhimu katika afya hususani kwa wanaume na kusisitiza kuwa watatumia faida hizo kuimarisha soko la ndani.Akijibu swali la nyongeza la Mbunge wa Viti Maalumu, Najma Giga (CCM), Bashungwa amesema ni kweli viungo vimekuwa na umuhimu katika afya hususani kwa wanaume na kutumia faida hizo kuimarisha soko la ndani.Katika swali la nyongeza, Giga alitaka kujua mikakati ya serikali kutoa elimu kwa jamii kuhusu faida ya viungo kwenye afya ili kuimarisha soko la ndani. Aidha, katika swali la msingi, Mbunge wa Ziwani, Nassoro Suleiman Omari (CUF), alisema: Kilimo cha mazao ya viungo vya chakula ni biashara yenye tija kubwa duniania kwa sasa. Je, serikali ina mpango gani wa kuhamasisha kilimo hicho hapa nchini.Akijibu swali hilo, Bashungwa alisema serikali inatambua umuhimu wa mazao hayo ya viungo kutokana na mchango wake katika kipato cha mkulima mmoja mmoja na pia katika kuliingizia Taifa fedha za kigeni. Kutokana na umuhimu huo, serikali kwa kushirikiana na sekta binafsi imeandaa Mkakati wa Kuendeleza Mazao ya Viungo (2014) ambao umelenga kuongeza uzalishaji wa tija,  amesema.Alisema maeneo mahususi katika mkakati huo ni utoaji mafunzo ya kuongeza ujuzi katika uzalishaji kwa wataalamu na wakulima, uzalishaji wa vituo vya kukusanyia mazao na kupanga madaraja na kuunda masoko ya pamoja ya wakulima. Maeneo mengine mahususi yanayofanyiwa kazi ni kuhamasisha na kusimamia uanzishaji wa vitalu vya kuzalisha miche na mashamba na miti mama kwa ajili ya kuzalisha michezo bora ya aina za mazao hayo,  alisema.Alisema mkakati huo unatekelezwa kwa pamoja na wadau mbalimbali ikiwemo taasisi zisizo za kiserikali na vyama vya wakulima na ambazo ni pamoja na Sustainable Agriculture Tanzania  SAT, Chama cha Wakulima wa Viungo Amani (CHAWAVIA) na Jumuiya ya Wakulima wa viungo Wilaya ya Muheza.Bashungwa amesema Serikali pia imeandaa mwongozo wa uzalishaji wa mazao ambao umeainisha maeneo yanayofaa kwa uzalishaji wa mazao mbalimbali yakiwemo mazao ya viungo. Mwongozo huu umelenga kuonesha fursa za uzalishaji wa mazao mbalimbali yakiwemo mazao ya viungo. Aidha, ndani ya miezi sita, Wizara itakamilisha zoezi la usajili wa wakulima wa mazao mbalimbali nchini ikiwamo mazao ya viungo kwa kubaini idadi yao, ukubwa wa mashamba na mahali yalipo ilikuwahudumia kwa ufanisi zaidi na kuongeza tija,  alisema Bashungwa.