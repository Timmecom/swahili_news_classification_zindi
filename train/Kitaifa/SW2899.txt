 WATOTO wenye umri wa kati ya miaka minne na 16 wanaoishi na kufanya kazi katika Mitaa ya Mji wa Sumbawanga mkoani Rukwa wamekuwa tishio kwa wakazi wa mji huo wakituhumiwa kwa uhalifu.Inadaiwa kuwa watoto hao wa kike na kiume katika umri huo mdogo ambao baadhi yao wameishi na kufanya kazi katika mitaa ya mji huo ambao ni makao makuu ya mkoa wa Rukwa kwa zaidi ya miaka 10, wamekuwa wakivunja nyumba 20 kila mwezi na kuiba mali na baadaye kuwajeruhi wenye nyumba.Mkuu wa Wilaya ya Sumbawanga , Dk Halfany Haule alisema hayo hivi karibuni mjini hapa wakati alipokaribishwa kutoa neno la utangulizi kama Mkuu wa Wilaya mwenyeji katika kikao kazi cha kujadili mpango mkakati na shirikishi wa kutokomeza ukatili dhidi ya wanawake na watoto wanaoishi humo Kikao hicho kiliratibiwa na kufadhiliwa na Plan International kupitia mradi wake wa Uzazi Salama Rukwa uliohudhuriwa na wataalamu kutoka Wizara ya Afya, Maendeleo ya Jamii, Jinsia ,Wazee na Watoto mgeni rasmi akiwa Katibu Tawala wa mkoa, Benard Makali akimwakilisha Mkuu wa Mkoa, Joachim Wangabo. Kwa miaka 10 idadi ya watoto wanaoishi na kufanya kazi katika Mji wa Sumbawanga imekuwa ikiongezeka kwa kasi ya kutisha. Haya ni matokeo ya wazazi na walezi kuwafanyia ukatili watoto wao na kuwasababishia kukimbilia mjini Sumbawanga na kuishi katika mazingira magumu,  alisisitiza. Alikiri licha ya jitihada za mamlaka husika kukabili changamoto ya watoto hao, bado hazijazaa matunda.Akieleza sababu za watoto hao kuishi mitaani, Dk Haule alisema kwa familia za wakulima, ukifika msimu wa kilimo cha mahindi ambacho huchukua miezi sita wazazi na walezi wanahamia mashambani huku watoto wao wakibakia nyumbani na kuwaachia debe la unga na kilo kati ya tatu na tano za maharage.  Watoto hao wakipata nafasi ya kuishi mitaani na kuosha vyombo kwa mama ntilie huku ujira wao ukiwa chai ya asubuhi na milo ya uhakika ya mchana na usiku hawawezi kurejea kwao,  alisema Dk Haule.Makali alieleza katika kipindi cha Januari hadi Septemba, 2018, visa 1,234 vya ukatili dhidi ya watoto na 3,437 dhidi ya wanawake vimeripotiwa kwenye vituo vya polisi mkoani humo kwa hatua mbalimbali. Wakichangia baadhi ya wadau wamekiri changamoto kubwa ya watoto wanaoishi na kufanya kazi katika mitaa ya Sumbawanga inasababishwa na wazazi na walezi wao kuwatelekeza kwa kutowatimizia mahitaji.Machifu wa Kabila la Kifipa waliwataka wazazi na walezi wanaowatekeleza watoto wao waadhibiwe kimila ikiwemo kulipa mbuzi na kutengwa na jamii ili kusaidia kukomesha tatizo hilo mkoani humo.