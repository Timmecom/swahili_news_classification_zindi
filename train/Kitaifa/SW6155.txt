 IKIWA ni siku tatu tangu Rais John Mgufuli aagize mawaziri, naibu waziri, makatibu wakuu na watumishi wengine kuhamia kwenye ofi si mpya zilizopo kwenye Mji wa Serikali mjini Dodoma, wizara zote zimetekeleza agizo hilo.Kuanzia juzi watumishi wa wizara hizo ambao baadhi yao walikuwa na ofisi katika majengo mbalimbali yakiwemo ya Chuo Kikuu cha Dodoma (UDOM) walionekana kuhamisha vifaa vya ofisi zao. Akizungumza na Habari- Leo, Katibu wa Kikosi Kazi cha Kitaifa cha Kuratibu Mpango wa Serikali kuhamia Dodoma, Meshach Bandawe alisema:   Niko huku mji wa serikali, watumishi wameshahamia huku. Jumamosi iliyopita, wakati wa uzinduzi wa Mji wa Serikali, Rais Magufuli alisema:   Siku ya ofisi kuhamia hapa umeitaja (Waziri Mkuu Kassim Majaliwa) kuwa ni Jumatatu (jana).  Nataka wote wawe wamehamia hapa, ili kusudi kuanzia Jumatatu (jana) Serikali yote iwe imehamia kwenye ofisi zao. Tusipoamua hivyo, tutabaki na majengo huku ofisi zitakuwa kwingine na mimi nitakachofanya, nikimtafuta George Mkuchika (Waziri wa Menejimenti ya Utumishi wa Umma na Utawala Bora) nitakuja hapa.  Sasa nikiambiwa Mkuchika yuko ofisi nyingine ya Dar es Salaam au wapi huko, ndio nitajua kuwa haya yalikuwa maneno. Mimi ninataka yale tuliyoyaahidi tuyafanye.  Rais Magufuli aliongeza:  Kwa hiyo wito wangu kwa mawaziri na makatibu wakuu mmefanya kazi nzuri sana na kujenga ofisi nzuri, sasa ofisi hizi ziwe na watu na hili ninataka litekelezwe. Kabla ya Rais kuhutubia, Waziri Mkuu Majaliwa alisema ujenzi wa ofisi za wizara ulianza Desemba mwaka jana na mpaka sasa, jumla ya majengo ya wizara 20 yamekamilika isipokuwa majengo ya wizara tatu. Alizitaja wizara hizo kuwa ni Wizara ya Ujenzi, Uchukuzi na Mawasiliano na Wizara ya Ofisi ya Waziri Mkuu, Sera, Bunge, Kazi, Vijana, Ajira na wenye Ulemavu ambazo ujenzi wake unatarajia kukamilika mwishoni mwa mwezi huu kutokana na kuchelewa kupata fedha na Wizara ya Tamisemi inayojenga ghorofa linalotarajia kukamilika mwishoni mwa Mei, mwaka huu.Tamisemi iliamua kutumia mtindo tofauti katika ujenzi wa majengo ya awali ya wizara kwa kujenga jengo lenye ghorofa tatu akitumia mtindo wa  force akaunti  (ujenzi wa kutumia wataalamu wa ndani bila kuwa na mkandarasi).  Mawaziri wote na makatibu wote natarajia baada ya uzinduzi wa majengo, kesho(Jumapili) mtaamkia huku (Mtumba),  alisema Majaliwa.