 MSANII wa muziki nchini Richard Mavoko amekanusha taarifa kuwa aliwahi kwenda kupiga magoti ili kupata nafasi ya kurejea katika kundi WCB lililo chini ya msanii Nasib Abdul  Diamond Platnumz . Mavoko aliachana na kundi hilo Julai mwaka jana kutokana na sababu ambazo hakuziweka wazi, licha ya Diamond kuwahi kusema kuwa msanii huyo alihitaji kuwa na kundi lake la Bilionare Kid hivyo alishindwa kumzuia. Kwa mujibu wa mahojiano yake na kituo cha redio cha Clouds Fm Mavoko alisema hajawahi na hatothubutu kuomba msamaha kwa lengo la kurejea katika kundi hilo na kuwataka mashabiki zake kupuuza taarifa hizo alizoziita za uzushi.  Mdogo wangu aliponitumia linki nikaona wao (Wasafi) ndo wanasema hivyo lakini mimi sijawahi kujaribu kufanya kitu kama hicho, niwaambie tu ndugu zangu wale waliokuwa wanategemea hicho hakiwezi kutokea, heri tu nibaki na nguo iliyochanika kuliko kuvua shati nibaki kifua wazi, alisema Mavoko. Katika hatua nyingine msanii huyo alikanusha taarifa iliyotolewa na msanii Lulu Diva kuwa alimfanyia fujo nyumbani kwake baada ya kufanya kazi na kushindwa kumlipa.