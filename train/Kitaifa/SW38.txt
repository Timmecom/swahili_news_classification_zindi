 WABUNGE wameshauri serikali mambo mbalimbali ya kuzingatia kuboresha elimu, huku baadhi wakiwa na shauku ya kusikia mishahara ya watumishi hususani walimu ikipandishwa leo katika maadhimisho ya Siku ya Wafanyakazi Duniani (Mei Mosi).Walitoa maoni, ushauri na mapendekezo jana wakati wakichangia makadirio ya mapato na matumizi ya fedha ya Wizara ya Elimu, Sayansi na Teknolojia ya mwaka 2019/2020.Miongoni mwa masuala yaliyotawala katika mjadala kabla ya wabunge kupitisha bajeti ya Sh trilioni 1.3 ya wizara hiyo, ni maslahi ya walimu ikiwamo umuhimu wa kuwalipa mishahara mizuri na mazingira bora ya kazi.Akizungumzia umuhimu wa kuweka itikadi kando inapokuja suala la elimu, Mbunge wa Vunjo, James Mbatia (NCCR-Mageuzi), alisema anatamani kusikia Rais John Magufuli akitangaza leo kuongeza mshahara wa walimu. Tanzania hakuna mwingine kama mwalimu; mlezi wa taifa la Tanzania ni mwalimu, sekta inayozalisha kuliko zote ni wizara ya elimu,  alisema Mbatia akisisitiza nchi iangaliwe kwa miaka 50 ijayo kwa kuboresha sekta ya elimu.Akisisitiza umuhimu wa kuboresha mishahara ya walimu, Mbunge wa Mchinga, Hamidu Bobali (CUF) alisema kutowaongezea mshahara kunawavunja moyo.  Walimu wamekaa wakitegeshea masikio, Rais atasema nini kesho (leo),  alisema Bobali.Wabunge wengine waliozungumzia maslahi ya walimu ni Mbunge wa Nachingwea, Hassan Masala (CCM) aliyeshauri walimu waruhusiwe kutumia cheti cha kidato cha nne, kujiendeleza katika ngazi ya Stashahada kama ilivyo kwa fani nyingine.Akilaumu utaratibu wa kubadilisha mitaala mara kwa mara na kusema si kuboresha elimu, Mbunge wa Mufindi Kusini, Medrad Kigola (CCM) alishauri walimu wapewe elimu bure wajiendeleze katika Chuo Kikuu Huria cha Tanzania. Tunabadilisha mitaala kila siku haisaidii kama hatuboreshi elimu kwa walimu wetu...Wapo walimu kutokana na mshahara mdogo wanashindwa kujiendeleza,  alisema Kigola.Ushauri na mapendekezo mengine yaliyotolewa na wabunge ni pamoja na serikali kurejesha shule za msingi na sekondari mkononi mwa Wizara ya Elimu, Sayansi na Teknolojia, tofauti na utaratibu wa sasa. Wizara inapanga sera na mipango lakini ikija kwenye ugawaji walimu, au tatizo la madarasa linashughulikiwa na wizara nyingine. Utaratibu wa zamani urudishwe; shule zirudishwe kwa mwenyewe ambaye ni Waziri wa elimu ili kuweka sawa hali ya elimu nchini,  alisema Mbunge wa Nkenge, Diodorus Kamala (CCM).Wakihimiza wizara kufanya maboresho ya elimu, wabunge walisisitiza pia umuhimu wa kujengea uwezo kitengo cha uthibiti ubora; utoaji mikopo kwa wanafunzi wote wa vyuo vikuu na kupunguza riba; serikali kuwa na uhusiano mzuri na shule binafsi. Mbunge wa Viti Maalumu, Grace Tendega (Chadema) alisisitiza kitengo cha uthibiti ubora kutengewa fedha za kutosha kiweze kufanya ukaguzi makini wa shule.Wakati huo huo, Mbunge wa Mbozi, Pascal Haonga (Chadema) alishauri serikali kuweka utaratibu, wanafunzi wanaohitimu darasa la saba na kutochaguliwa kuendelea na sekondari, warudie mtihani. Kwa nini serikali isitafute utaratibu wa wanafunzi hao waanze kurudia mtihani kwa utaratibu maalumu,  alisema na kutoa mfano kwamba wapo wabunge na mawaziri waliorudia darasa la saba kwa majina ya watu wengine.Mbunge wa Mwanga, Profesa Jumanne Maghembe (CCM) alishauri wizara itafute fedha ijenge na kumalizia maabara zote.Pia alisema ni muhimu kuwapa wanafunzi wote mikopo ya kusoma katika vyuo vikuu.Mbunge wa Kuteuliwa, Salma Kikwete alimpongeza Rais Magufuli kwa kazi kubwa anayofanya kuendeleza elimu hususani kwa kuwezesha utoaji wa elimu bila malipo.Hata hivyo, alihimiza uzalishaji kwa wingi wa walimu wa sayansi. Mbunge wa Kahama Mjini, Jumanne Kishimba (CCM) alishauri wizara iunde kamati au tume ya kuchunguza elimu nchini hatimaye wahitimu waandaliwe kwa ajili ya kujitegemea bila kutegemea ajira.