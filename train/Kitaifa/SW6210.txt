 WAKALA wa Barabara za Mijini na Vijijini (Tarura) umefanikisha kujenga daraja lililoharibiwa vibaya na mvua zinazoendelea kunyesha na kusababisha kukatika kwa mawasiliano kati ya Kijiji cha Chinangali II kilichopo Kata ya Buigiri na Kijiji cha Mlebe katika Kata ya Msamalo wilayani Chamwino.Akizungumza baada ya kukagua daraja hilo, Waziri wa Nchi, Ofisi ya Rais, Tawala za Mikoa na Serikali za Mitaa, Selemani Jafo alipongeza juhudi za Tarura za kurejesha mawasiliano baina ya vijiji hivyo kwa kujenga daraja la Mlebe sambamba na kujenga barabara ya Chinangali IIMlebe- Mnase-Mgunga. Jafo alisema aliona malalamiko ya wananchi wa Chamwino kupitia mitandao ya kijamii na kuyawasilisha huku akiwaagiza Tarura kuchukua hatua stahiki.  Leo hii (juzi) nimekuja kuthibitisha utekelezaji wa maelekezo yangu.Nafurahi kuona mawasiliano yamerejeshwa na sasa vijiji vya Chinangali II na Mlebe vinaweza kuwasiliana na wananchi wa naendelea na shughuli zao za kujitaftia kipato huku wakizifikia huduma za afya na elimu kwa urahisi zaidi,  alisema. Jafo aliongeza,  Hivi ndio serikali inavyotakiwa kufanya kazi, ukiiagiza taasisi kutatua changamoto zinazowakwaza wananchi wanatatua kwa wakati na haraka kwa kurejesha huduma stahiki na wakati wote napenda namna Tarura wanavyofanya kazi zao ni za viwango na zinazokidhi mahitaji hongereni sana. Katika ziara hiyo, Jafo pia alikagua barabara za lami zinazoendelea kujengwa Chamwino Mjini zenye urefu wa kilometa 3.5 na kusisitiza Tarura kuendelea kusimamia ubora katika ujenzi wa barabara hizo.  Simamieni wakandarasi kwa makini katika ujenzi wa barabara hizi kwasababu zinagharimu fedha nyingi sana. Hizi kilometa 3.5 zinazojengwa hapa zinagharimu zaidi shilingi bilioni 1.5.Hivyo ni lazima vipimo vinavyotakiwa kwenye barabara vipatikane kama tabaka la chini, la kati mpaka lile la juu, pia mhakiki upana wa barabara ili ufikie viwango vyenu na si vya mkandarasi,  alisema. Naye Meneja wa Tarura wilayani Chamwino, Nelson Maganga alisema kupitia Mfuko wa Barabara walitenga Sh milioni 41.9 kwa ajili ya ujenzi wa barabara na daraja la Mlebe, lakini mkandarasi aliyepatikana atajenga kwa gharama ya Sh milion 37.5 hivyo kuna bakaa itakayotumika kuendelea kuimarisha barabara zingine zilizoathirika. Pamoja na juhudi kubwa za serikali katika kutatua changamoto za barabara hii wananchi wa Mlebe walianza kujitolea kwa kukusanya mawe na kuponda kokoto kwa lengo la kurekebisha eneo.  Tarura Chamwino iliwapongeza na kuwashukuru wananchi wa Kijiji cha Mlebe kwa jitihada zao na baadaye kuendelea kujenga barabara pamoja na daraja hilo,  alisema. Barabara ya Chinangali II-Mlebe-Mnase-Mgunga yenye urefu wa kilometa 22.8 pamoja na madaraja kwa sasa inapitika vizuri kutokana na matengenezo yaliyofanywa na Tarura.