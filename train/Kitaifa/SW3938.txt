 WAOMBA hifadhi ya ukimbizi zaidi ya 140,000 kutoka nchi za maziwa makuu wanaohifadhiwa kwenye Kambi ya Wakimbizi ya Nyarugusu wilayani Kasulu mkoani Kigoma wameiomba Serikali ya Tanzania kuwapa hifadhi ya ukimbizi ili waishi kama wakimbizi wengine.Kauli hiyo imetolewa na waomba hifadhi hao katika maadhimisho ya Siku ya Wakimbizi Duniani, wakieleza kuwa kupewa hadhi ya ukimbizi kuna maana kubwa kwao tofauti na sasa wanaishi kwa muda wakati hatma yao haijajulikana kama watapewa hadhi hiyo au kurudishwa kwao.Mwenyekiti wa Wakimbizi katika Kambi ya Wakimbizi ya Nyarugusu, Abiola Angelic akisoma risala kwa Mkuu wa Mkoa wa Kigoma, Emmanuel Maganga alisema kutopewa hadhi ya ukimbizi kwa baadhi ya raia wa nchi za maziwa makuu wanaoishi kambini hapo ni moja ya changamoto zinazowakabili.Abiola alizitaja changamoto nyingine kuwa ni kupewa aina moja ya chakula kwa muda mrefu hivyo kuomba mashirika ya Umoja wa Mataifa (UN) na Serikali ya Tanzania kuona namna ya kubadilisha utaratibu huo ili wakimbizi wapewe fedha kujinunulia chakula wanachotaka kulingana na hali zao. Tumekuwa tukipewa aina moja ya chakula kwa miaka 22 sasa tangu tuwe kambini hapa, kuna wakati walibadilisha utaratibu wakawa wanatoa fedha ili mtu ajinunulie chakula, lakini baada ya muda mfupi wakaondoa utaratibu huo. Kuna wakimbizi wana magonjwa yanayowafanya wale vyakula maalumu hivyo wakipewa fedha wataweza kununua chakula kulingana na hali zao za afya,  alisema Mwenyekiti huyo.Akizungumza katika mkutano huo, Mkuu wa Mkoa wa Kigoma, Maganga amewataka wakimbizi wa Burundi wanaohifadhiwa kwenye makambi mbali mbali ya wakimbizi, kuona umuhimu wa kujiandikisha na kurudi nchini kwao kwa hiari kutokana na amani kuimarika nchini mwao katika siku za hivi karibuni.