 BUNGE limebaini utolewaji wa vibali vya kuingiza sukari nchini bila kuzingatia tofauti ya mahitaji halisi hivyo kutoa mwanya kwa wafanyabiashara wasio waaminifu kuingiza zaidi kutoka nje ya nchi.Akiwasilisha bungeni taarifa ya Kamati ya Kudumu ya Bunge, Viwanda, Biashara na Mazingira kuhusu shughuli zilizotokelezwa na kamati hiyo katika kipindi cha Januari 2018 hadi Januari 2019, Mwenyekiti wa kamati hiyo, Suleiman Saddiq, alisema serikali inapaswa kuchukua hatua kwani wafanyabiashara hao wanatumia mwanya huo kupunguza uzalishaji na kuleta madhara kwenye ajira. Bunge linaishauri serikali kabla ya kutoa vibali kwa mwaka 2019, ifanye tathmini upya kwa lengo la kubaini uwezo wa viwanda vya ndani na  Gap Sugar  (tofauti ya mahitaji ya sukari), hatua itakayosaidia kubaini mahitaji halisi, lakini pia kujua sifa za mwombaji ili kuondoa hali ya sintofahamu iliyopo sasa,  alisema.Aidha, Saddiq alisema kamati pia imebaini uwepo wa bidhaa bandia sokoni zikiwamo za bati na nondo, jambo ambalo linadhihirisha kuwa haijafanikiwa kulinda mipaka na watendaji wasio waaminifu kuendeleza vitendo vya rushwa. Ili kukabiliana na hali hiyo, Kamati inaishauri serikali iongeze nguvu ya udhibiti katika bandari zake hususani ya Dar es Salaam kwa kuimarisha ukaguzi wa bidhaa za bati na nondo kutoka nje ya nchi.Kuhusu mazingira ya kufanya biashara nchini, Saddiq alisema yamekuwa magumu kutokana na utekelezaji wa sheria za kodi ambazo nyingi zimenakiliwa kutoka nchi za kigeni zilizoendelea na haziendani na mazingira ya nchi.  Hali hiyo imepelekea baadhi ya wafanyabiashara kuendelea kufunga biashara, jambo ambalo halitoi taswira nzuri kwa ustawi wa nchi na wawekezaji.