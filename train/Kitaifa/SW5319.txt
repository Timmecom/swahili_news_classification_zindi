 NAIBU Waziri, Ofisi ya Rais, Tawala za mikoa na Serikali za Mitaa (Tamisemi), Josephat Kandege amesema hawatakuwa na utani na kila shilingi itakayopatikana kutoka kwa serikali kwani wanahitaji iwe na tija kwa Watanzania.Alisema hayo jana mjini hapa wakati akifunga mafunzo elekezi kuhusu utekelezaji programu ya lipa kulingana na matokeo katika elimu. Mafunzo hayo yaliwashirikisha Wakurugenzi Watendaji wa Halmashauri za mikoa ya Dodoma na Morogoro, maofisa elimu wa shule za sekondari na msingi na wadhibiti ubora wa elimu. Pia alisema haiingii akilini kuona Halmashauri inapata hati za mashaka kwa kufanya malipo lakini viambatanisho vya malipo havionekani.  Ni wajibu wenu kuzingatia sheria, taratibu na miongozo ya serikali kuepuka hoja za ukaguzi,  alisema.Aalichukizwa na baadhi ya washiriki mafunzo hayo ambao ni wakurugenzi kusaini posho na kuondoka wakati mafunzo yakiendelea. Alisema wakirudia kufanya hivyo atachukua hatua dhidi yao. Aliwataka kusimamia na kufuatilia utekelezaji wa miradi hasa ujenzi wa miundombinu ya shule ikamilike kwa wakati na ujenzi wa majengo uzingatie ramani kutoka Wizara ya Elimu, Sayansi na Teknolojia. Alisema programu ya lipa kulingana na matokeo katika elimu ilizinduliwa Septemba, mwaka 2014 chini ya mpango wa matokeo makubwa sasa kwa lengo la kuinua ubora wa elimu nchini.Alisema mwaka wa kwanza wa utekelezaji wa programu hiyo 2014/15, serikali za mitaa zilipokea Sh bilioni 15.53, wa pili Sh bilioni 22.36 na wa tatu 2016/17, Sh bilioni 40.09. Alisema awamu ya nne, Sh bilioni 40 zitapatikana. Mkurugenzi wa Idara ya Uratibu wa Elimu Tamisemi, Julius Nestory alisema walengwa ni wakurugenzi, maofisa elimu wa Sekondari na Misingi na wadhibiti ubora shule.Alisema kikao kililenga kutoa mafunzo na kufanya tathimini ambapo serikali ilipeleka Sh bilioni 40.8 katika Halmashauri na Mkaguzi na Mdhibiti Mkuu wa Hesabu za Serikali (CAG) alipokagua alipata hoja nyingi za ukaguzi hivyo wakaona maofisa wapate miongozo kuelewa.  Kuna fedha zililipwa kama masurufu lakini viambatanisho havionekani zilileta tabu kujibu hoja za CAG. Pia kulikuwa na matumizi ya fedha nje ya kile kilichokusudiwa,  alisema. Alisema upungufu mwingine ni ukosefu wa risiti kwa waliolipwa, orodha ya waliolipwa ilikuwa na shida, fedha zilizopelekwa miradi ya maendeleo baadhi ya miradi ilichelewa kukamilika na mingine ikawa chini ya kiwango.