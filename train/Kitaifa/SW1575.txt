 KATIBU Mkuu Kiongozi ambaye pia ni Mwenyekiti wa Kamati Tendaji ya Baraza la Taifa la Biashara (TNBC), Balozi John Kijazi amezindua vikundi kazi vya baraza hilo kwa lengo la kujenga na kuimarisha mahusiano kati ya sekta za umma na binafsi katika kuibua changamoto na kuzijadili kwa mustakabali wa maendeleo ya Tanzania.Akizungumza baada ya uzinduzi wa vikundi kazi hivyo jijini Dar es Salaam juzi, Balozi Kijazi alisema madhumuni ya kuunda vikundi kazi hivyo vilivyowajumuisha wataalamu katika sekta mbalimbali, vitawezesha majadiliano juu ya changamoto zijadiliwe kwa kina zaidi kabla ya kupelekwa katika ngazi ya Baraza. Jumla ya vikundi kazi vinne nimevizindua leo (juzi) ikiwa ni pamoja na Kikundi kazi cha Mazingira ya Biashara, Viwanda, Misitu na Kilimo vitavyokwenda kuibua changamoto na kuleta mapendekezo yatakayosaidia kuboresha sera na miongozo iliyopo,  alisema Balozi Kijazi.Alisema ushirikiano kati ya sekta binafsi na ya umma, unahitajika ili kuweza kubaini changamoto na kuzijadili na kuja na mapendekezo yatakayoleta tija katika mustakabali wa kujenga uchumi wa Taifa. Serikali itapokea mapendekezo yote yatakayowakilishwa na timu za wataalamu kutoka katika vikundi kazi hizi na tutayafanyia kazi mapendekezo yote, zaidi kwa mengine yanayoweza kuchukuliwa na maamuzi kwa ngazi yenu endeleeni lengo ni kupanga majadiliano katika ngazi ya taifa,  alisema Balozi Kijazi.Alisisitiza kuwa mijadala ya vikundi kazi hivyo vifanyiwe kazi kwa uhuru na usawa kwa kutohofia cheo cha mtu au mali, bali wote wawe kitu kimoja ili majadiliano yaweze kuleta tija na mapendekezo yatakayofanya mazingira ya biashara kuboresheka zaidi. Vikundi kazi hizi vikapitiwe Sera, Miongozo na Sheria zilizopo ili waje na mapendekezo yatakayoboresha mazingiria ya biashara kuwa rafiki kwa wawekezaji na wafanyabiashara nchini,  alisema.Alisema kumekuwa na malalamiko mengi juu ya tozo, mamlaka za udhibiti na kero mbalimbali katika uanzishaji wa biashara nchini, hivyo ni muhimu vikundi kazi hivyo vikatoa mapendekezo katika maeneo hayo ili yafanyiwe kazi.  Uongozi wa awamu ya tano umefanikiwa kupunguza baadhi ya changamoto ikiwemo utitiri wa kodi kwa wafanyabiashara, hivyo ni matumaini yangu tutakwenda kumaliza kabisa changamoto zilizopo na kupelekea nchi yetu kupiga hatua kiuchumi,  alisema Balozi Kijazi.Pia, Balozi Kijazi alisema kikosi kazi cha kilimo kisimamie utekelezaji wa nguzo kumi za kilimo kwanza na pia kufanya mapitio ya Mpango wa Awamu ya Pili wa Maendeleo ya Kilimo (ASDP- II) na kuleta mapendekezo ya utekelezaji wake.  Lengo letu ni kutizama azma ya serikali ya kufikia uchumi wa kati na viwanda ifikapo 2025, vikundi kazi hivi ndiyo vitatupa mwanga wa kufikia malengo kwa kuja na mapendekezo yenye tija na utekelezaji ufanywe maendeleo yapate kuonekana,  alisema Balozi Kijazi.