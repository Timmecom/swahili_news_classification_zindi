 VIONGOZI wa vyama 10 vya upinzani wamevitaka vyama vingine vya upinzani kikiwamo Chama cha Demokrasia na Maendeleo (Chadema), kuheshimu sheria za nchi na kutokuwa na hofu na muswada wa vyama vya siasa kwani una lengo la kudhibiti fedha za ruzuku na fedha chafu zinazoingizwa nchini kwa kisingizio cha kusaidia upinzani.Aidha, vyama vingine 10 vimetoa tamko la kumtaka Msajili wa Vyama vya Siasa nchini, Jaji Francis Mutungi, kurudisha haraka kikao cha Baraza la Vyama vya Siasa kilichopangwa kufanyika Zanzibar kuanzia juzi.Kauli hiyo ya vyama 10 vilivyokutana Dodoma juzi imekuja siku chache baada ya baadhi ya vyama vya siasa nchini kufanya mkutano na kutangaza kuupinga Muswada wa Maboresho ya Sheria Namba 5 ya Vyama vya Siasa.Wadau hao wa siasa kutoka vyama 10 vya upinzani wakiwemo wenyeviti na makatibu wakuu wameibuka na kuvitaka vyama vilivyopinga muswada huo, kuacha propaganda za kuupotosha kwani vyama vyote vilishirikishwa na hawaoni sababu ya kutumika nguvu kubwa kuupinga hadharani.Wakizungumza na vyombo vya habari juzi, Naibu Katibu Mkuu wa Democratic Party (DP), Abdul Mluya alisema kilichosemwa na viongozi hao ni upotoshaji na kutengeneza propaganda za uongo na chuki binafsi.Mluya alisema lengo la serikali katika sheria mpya ni kuhakikisha vyama vya siasa vinapata sheria bora inayokwenda na wakati ambayo itatoa nafuu kwa vyama vya siasa kuendesha shughuli zao kwa uhuru na kwa mujibu wa katiba za vyama vyao. Tunashangazwa kusikia marekebisho hayo yanakwenda kuua au kukandamiza vyama vya siasa wakati siyo kweli kwa sababu vyama hivyo vilitoa maoni yao wakati wa mchakato wa maoni mpaka hatua ilipofikia,  alisema.Alisema kilichofanyika kwenye muswada huo ni maboresho ya kawaida ambayo vyama na serikali wamekuwa wakifanya kwenye sheria au katiba zao kuhakikisha wanapata sheria bora. Alivituhumu vyama hivyo kutumika na mataifa tajiri yanayolionea jicho la husuda Tanzania na kuwataka kukataa kuwa vibaraka. Nawaonya viongozi wenzangu wa vyama vya upinzani kuacha kuwa vibaraka ,kuwa vyama pinzani sio lazima kuwa wasaliti,  alisema Mluya.  Suala la ruzuku limekuwa kama suala la viongozi au mtu fulani, wanaopata ruzuku wanataka kuingiza nchi yetu pabaya na wanaweza kufanya nchii isitawalike,  aliongeza na kutaka kuangaliwa kwa suala la kupatiwa ruzuku kwa vyama ambavyo havina wawakilishi bungeni. Tukumbuke kuna wakati wliilazimisha Serikali ya Jakaya kubadilisha sheria za madini, lakini tena leo hii imebadilishwa wanaanza kupiga kelele, kama sio ukibaraka wa kutumika ni nini,  Alihoji.  Tutampinga kila mmoja anayetaka kuhatarisha amani ya nchi, Chadema, ACT Wazalendo, Chauma.Waache ustawi wa taifa usonge mbele.  Mwenyekiti wa Tanzania Labour Party (TLP), Augustino Mrema (pichani) aliwataka viongozi wengine wa upinzani kushirikiana na serikali hasa katika kipindi hiki ambacho inapitia kipindi kigumu cha ujenzi wa uchumi wa viwanda. Mrema alisema ikiwa wanasiasa wataacha unafiki na kuyakubali mabadiliko ya kimaendeleo, hali ya kiuchumi itakuwa vizuri. Kuna wanasiasa wengine kama hawajielewi, wanataka kubeza kila kitu, msiwadanganye Watanzania wao pia sana macho wanaona. Tutumie nafasi ya kuwa wanasiasa katika kuchochea maendeleo na kuisaidia serikali pale inapojisahau, lakini sio kupotosha na kubeza maendeleo yanayoonekana kwa macho,  alisema Mrema. Alisikitishwa na baadhi ya vyama kupokea misaada kutoka nje kwa masharti ya kuhatarisha amani, akisema huo ni utumwa.Lazima tuwe na lengo moja kusaidia taifa hili, hatupo tayari kuona au kungojea kuitumbukiza nchi hii shimoni,  alisema Mrema. Naye Katibu Mkuu wa NRA, Hassan Almas alisema kila linalofanyika kwenye dunia lina sababu. Tunakwenda kufanya mabadiliko ili utendaji uboreshwe, ukiona mwanasiasa ana hofu ujue uwezo wake wa kutekeleza sheria ni mdogo,  alisema. Aliwataka wanasiasa kumuacha Rais John Magufuli afanye kazi yake ya kuwaletea Wananchi maendeleo.  Subiri 2020 kwenye Uchaguzi Mkuu ujao na wewe usimame uombe kura kwa Watanzania, sasa mumuache Rais afanye kazi yake, wakati huo na wewe utuambie reli ndege, elimu bure haina maana, hatuwezi kuwa na nchi isiyo na sheria,  alisema.Mkuu wa Chama cha Wakulima (AAFP), Rashid Rai alisema wao kama wanasiasa halali wa vyama vya upinzani, wanaiamini serikali na kuahidi kutoka ushirikiano wao wa moja kwa moja kwa maendeleo.  Tunaamini kuwa sisi ni wana siasa na moja ya sifa ya mwanasiasa ni kutetea sifa ya ndani ya nchi yake, lazima tuwe wazi kuwa Rais Magufuli anafanya kazi kubwa katika kutuletea maendeleo,  alieleza.Naye Mkurugenzi na Uenezi wa Chama cha Wananchi (CUF), Abdallah Kambaya alisema taifa linapitia katika vita ya kiuchumi ambayo wananchi wa kawaida sio rahisi kuona hivyo wao kama wanasiasa wanapaswa kuitangaza Tanzania. Ni ujuha kubeza juhudi za Magufuli wakati mara nyingi tulisikia viongozi wa kisiasa wakihitaji mtu atakayeongoza kama yeye,  alisema na kusema sheria inataka kumpa mamlaka Msajili wa Vyama vya Siasa kufanya ukaguzi kwenye ruzuku inayotolewa.  Sasa shida iko wapi hapo kwa mtoa ruzuku kuja kukagua?  Alihoji. Naibu Katibu Mkuu ADC, Queen Sendiga alitaka amani ya Tanzania iendelee kudumishwa kwa gharama yoyote ile.Mjini Dar es Salaam, vyama vingine 10 vimetoa tamko la kumtaka Msajili wa Vyama vya Siasa nchini, Jaji Francis Mutungi kurudisha haraka kikao cha Baraza la Vyama vya Siasa kilichopangwa kufanyika Zanzibar kuanzia juzi.Vyama vilivyopinga kuahirishwa kwa kikao hicho ni Chadema, Chama cha Kijamii (CCK), NCCR-Mageuzi, Chama cha Wananchi (CUF), ADC, NLD, UPDP na ACT-Wazalendo. Katika tamko lao walilolitoa jana jijini Dar es Salaam kweye Makao Makuu ya ACT-Wazalendo, viongozi wa vyama hivyo walisema Desemba 19, mwaka huu, Msajili wa Vyama vya Siasa alitoa taarifa ya kuahirishwa kwa kikao hicho, ambacho kilipitishwa na Kamati ya Uongozi wa Vyama vya Siasa kilichokutana Desemba 4, mwaka huu.Kwa mujibu wa viongozi hao akiwemo Naibu Katibu Mkuu wa Chadema Zanzibar, Salum Mwalimu, Fahmi Dovutwa wa UPDP, Hashim Rungwe wa Chauma na viongozi wengine, walidai kupitia kikao hicho cha baraza, vyama vingepata fursa ya kuupitia na kuujadili Muswada wa Sheria ya Vyama vya Siasa wa Mwaka 2018.Hivi karibuni, Mjumbe wa Halmashauri Kuu ya CCM ambaye pia ni Mbunge wa Jimbo la Mtera mkoani Dodoma, Livingstone Lusinde, alivieleza vyombo vya habari kuwa hoja hizo za vya 10 vya siasa hazina mashiko kwa kuwa bado wana nafasi ya kuujadili muswada huo utakaposomwa kwa mara pili na ya tatu bungeni mwakani.