 SERIKALI imeanza rasmi ubanguaji wa korosho zilizonunuliwa katika mikoa ya Mtwara, Lindi na Ruvuma kama ilivyoahidiwa na Waziri wa Viwanda, Biashara na Uwekezaji, Joseph Kakunda.Akizungumza na waandishi wa habari mkoani hapa jana kwenye eneo la Shirika la Kuhudumia Viwanda Vidogo (SIDO), Naibu Waziri wa Viwanda, Biashara na Uwekezaji, Stella Manyanya alisema ubanguaji huo unashirikisha vikundi vya wajasiriamali wadogo pamoja na watu binafsi.  Tumejipanga kuhakikisha utaratibu huu unafanyika kwa ufanisi ambapo korosho zitabanguliwa, kukaushwa na kupangwa vizuri.Tunataka kupata bei nzuri na kurejesha imani kwa wakulima wa zao hili,  alisema Manyanya. Naibu waziri huyo aliyeambatana na Mkurugenzi Mkuu wa Shirika la Viwanda Vidogo (Sido), Profesa Sylvester Mpanduji, alisema kimsingi Wizara ya Kilimo imeshamaliza kazi yake ya kununua korosho kwa wakulima hivyo kazi kubwa iliyopo mbele ni kuhakikisha zao hilo linaongezewa thamani stahiki kabla ya kumfikia mlaji. Vikundi mbalimbali vya ujasiriamali vitapewa korosho za kubangua. Tayari Sido imeshaanza kuchukua hatua muhimu kuhakikisha utaratibu huo unafanikiwa kama ilivyokusudiwa na kutekeleza maelekezo ya Rais John Magufuli,  alisema.Manyanya alisema serikali pia ipo tayari kufanya mazungumzo na kampuni binafsi za kubangua korosho za ndani na nje ya nchi ambazo zitaonesha nia ya kufanya hivyo kwani nia ya serikali siyo kupata hasara.Kwa upande wake, Profesa Mpanduji alisema Sido ipo tayari kushirikiana na wadau mbalimbali kuhakikisha lengo la Serikali ya Awamu ya Tano chini ya Rais Magufuli ya kuwasaidia wabanguaji wadogo wa korosho kushiriki katika kubangua korosho zilizonunuliwa na serikali linatekelezwa. Sisi kama Sido wenye dhamana ya kusimamia na kuendeleza viwanda vidogo hapa nchini tutahakikisha tunahamasisha Watanzania wengi waweze kuchakata zao korosho,  alisema Profesa Mpanduji. Alisema shirika lake kwa kushirikiana na Taasisi ya Utafiti wa Kilimo ya Naliendele watatoa mafunzo kwa wajasiriamali wadogo na wale wa kati ambao wataamua kujishughulisha na ubanguaji wa korosho.