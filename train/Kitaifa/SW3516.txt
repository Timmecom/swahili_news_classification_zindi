 MAMLAKA ya Usimamizi wa Shughuli za Bima Tanzania(TIRA) kwa kushirikiana na Chama cha Mawakala wa Forodha nchini (TAFFA), imewataka wasafi rishaji wa mizigo kutoka nje ya nchi kulipia bima za mizigo hiyo kupitia kampuni za hapa nchini ili kukuza uchumi wa nchi.Akizungumza Dar es Salaam jana, Kamishna Mkuu wa TIRA, Dk Baghayo Saqware alisema kwa kuanzishwa kwa utaratibu huo pia kutawezesha Taifa kuokoa mamilioni ya fedha ambazo zinazopotea kwa wasafirishaji hao kulipa gharama za bima nje ya nchi.Alisema katika tathmini iliyofanywa kwa kipindi cha miaka mitano kuanzia mwaka 2009 hadi 2013, Tanzania ilipoteza fedha kiasi cha zaidi ya Dola za Marekani milioni 686, hatua aliyosema kuwa imechangia kampuni nyingi za bima kukosa fedha kwa kutoka kwa wasafirishaji hao. Aidha Dk Baghayo Saqware alisema kuanzishwa kwa utaratibu huo, pamoja na kukuza uchumi wa nchi, pia kumelenga kulinda usalama wa mali na mizigo inayoingizwa sambamba na fedha zinazotoroshwa kwenda nje ya nchi kwa kigezo cha kulipia bima.Alisema kuanzishwa kwa utaratibu huo, umetokana na marekebisho madogo ya Sheria ya Bima Na. 10 ya mwaka 2009 iliyofanyiwa marekebisho madogo Julai 2017 inayotaka majanga yote ya kiuchumi na kijamii yanayohitaji bima kukatiwa bima hizo kupitia makampuni ya bima yenye usajili nchini.  Mfumo huu tuliouanzisha utaleta faida kwa Taifa na kwa mwananchi mmoja mmoja, kwani utahakikisha usalama wa bidhaa za wananchi zilizokingwa hivyo kuepusha upotevu wa rasilimali za Watanzania,  alisema Dk Saqware.Alisema kuanza kwa mfumo huo mpya, kunaendana na uwepo wa tovuti maalumu inayoanzishwa ikiwalenga waagizaji wa shehena hizo zinazoingizwa nchini kupitia bandari, reli na barabara kuitumia kwa lengo la kuimarisha na kukuza biashara ya bima nchini. Kwa upande wake Rais wa TAFFA, Joseph Ngatuanga, alisema jitihada hizo zimelenga kuwaondolea usumbufu wasafirishaji ambao baadhi yao walikuwa wakipata tabu ya uhakika wa bima kwa bidhaa zao na hivyo kujikuta wakipata wakati mgumu wa kuagiza shehena hizo.