 MAHAKAMA wilayani Ukerewe mkoani Mwanza imepiga marufuku vikao vya vyama vya siasa kufanyika kwenye majengo ya taasisi za umma.Marufuku hiyo ilitolewa juzi wilayani hapa na Hakimu Mfawidhi wa Mahakama ya Mwanzo ya Nansio, Charles Bilomela baada ya viongozi watano wa Chama cha Demokrasia na Maendeleo (Chadema) kufikishwa mahakani hapo wakikabiliwa na kosa la kutumia majengo ya umma kufanya vikao vya siasa. Sasa nyie viongozi tuelezane ukweli kulikuwa na sababu gani za msingi za kufanyia vikao vyenu shuleni wakati kumbi za mikutano na nyumba binafsi zipo, sasa napiga marufuku shughuli zote za siasa zisifanyike tena kwenye majengo ya umma ili kuepusha mivutano isiyo ya lazima,  alisema.Waliofikishwa mahakamani hapo na kusomewa mashitaka hayo ni pamoja na Mwenyekiti wa Chadema, Kanda ya Ziwa, Cyprian Slivel, madiwani wa chama hicho watatu, kata ya Kagera, Charles Kisanyo, kata ya Nakatangulu, John Ngaile na diwani viti maalumu Rosemery William pamoja na mjumbe wa kamati ya utendaji wa wilaya, Stansilaus Wilbad.Viongozi hao walikamatwa na polisi na kuwekwa rumande Disemba 12, mwaka huu wakati wakisimamia uchaguzi wa viongozi wa chama hicho, kata ya Kagera na kufikishwa mahamakani siku iliyofuata. Kwa pamoja washitakiwa hao wanakabiliwa na kosa la jinai namba 257 ya mwaka 2018 kinyume cha kifungu cha 299 (a) cha sura ya 16 ya kanuni ya adhabu baada ya kudaiwa kutenda kosa la kuingia na kufanya kikao kwenye chumba cha darasa la Shule ya Msingi Kagera iliyoko wilaya ukerewe bila idhini ya mamlaka husika.Akisoma mashitaka hayo, Hakimu Biromela alisema washitakiwa hao walitenda kosa hilo Disemba 12, mwaka huu na wote wamekana mashitaka hayo.  Mheshimiwa tuliandika barua kwa mwalimu mkuu ya kuomba kufanya kikao chetu cha uchaguzi shuleni hapo na alikubali na ndio sababu ametufungulia mlango wa chumba cha darasa,  alisema.Mwalimu Mkuu wa Shule ya Msingi Kagera, Godfrey Laurent aliiambia mahakama kuwa wakati watuhumiwa hao wanaingia na kufanya kikao shuleni hapo hakuwepo na kusema hafahamu nani aliyewaruhusu kufanya kikao hicho shuleni hapo.  Mheshimiwa Hakimu, siku hiyo ya tukio nilipigiwa simu na Mkuu wa Wilaya wakati nikiwa kwenye kikao cha ndani cha serikali ya kijiji juu ya suala hilo lakini sijui waliingiaje shuleni hapo na kufanya kikao kwa sababu tangu asubuhi sikuwepo,  alisema. Kesi hiyo ilihairishwa na itatajwa tena Disemba 20 mwaka huu, huku washtakiwa wote wakiwa nje kwa dhamana.