 JESHI la Magereza nchini limetakiwa kuleta mabadiliko ya kiutendaji, yatakayozingatia ubunifu na weledi wa kutumia rasilimali zao ili kuongeza uzalishaji mali, ukiwemo wa chakula kitakachojitosheleza kwa wafungwa na kupata ziada ili liondokane na kunyooshewa kidole.Agizo hilo limetolewa na Katibu Mkuu wa Wizara ya Mambo ya Ndani ya Nchi, Jacob Kingu.Alisema hayo juzi alipofungua kikao kazi cha wakuu wa Magereza yote Tanzania Bara, kinachofanyika kwenye Ukumbi wa Magereza mkoani Morogoro.Alisema wizara imeunda Bodi ya Uzalishaji Mali ya Jeshi la Magereza, ambayo ina wataalamu mbali mbali wenye uzoefu wakiwemo wastaafu itakayokuwa na jukumu la ufuatiliaji mzuri wa shughuli za uzalishaji mali wenye kuleta tija ndani ya jeshi na Taifa kwa ujumla.Alisema eneo la uzalishaji mali hasa kwenye kilimo ni lazima kuwepo na mabadiliko na si kutegemea kilimo cha mvua pekee, ni vyema likatenga maeneo maalumu kwa kilimo cha umwagiliaji na jambo hilo linawezekana. Kupanga ni kuchagua... lazima sasa kuwepo na mabadiliko, kuwepo na mpango mkakati wa muda mfupi, muda wakati na muda mrefu kwenye kilimo cha umwagiliaji kwa kuchimba visima virefu vya umwagiliaji na kisima kimoja hakizidi shilingi milioni 20,  alisema Meja Jenerali Kingu.Alisema jeshi hilo lina uwezo mkubwa katika kuongeza uzalishaji wa chakula na hata mapato ya ndani, iwapo likitumia vyema rasilimali zake na kuweka malengo shindanishi kwa Magereza na hilo litawezesha kuleta mabadiliko makubwa na hivyo kuondokana kwenye kunyooshewa kidole.Pia, alilitaka kuimarisha Kitengo cha Ujenzi ili kutumike vyema kujenga nyumba za maofisa na askari kwa kuwa lina nguvu kazi ya kutosha na kinachohitajika ni kuwatambua wataalamu walipo ili watumie taaluma zao. Ni vyema Kikosi cha Ujenzi cha Jeshi kiimarishwe kiwe cha ushindani, lazima kuleta mabadiliko kwenye sekta ya ujenzi ambayo ina kuwa kila leo na ufanyike uhakiki wa wataalamu mlionao ili waweze kutumika kwenye kazi hizi walete mabadiliko ndani ya Jeshi la Magereza,  alisema Meja Jenerali Kingu.Alilipongeza jeshi hilo kwa kujenga majengo ya ofisi tatu za wizara katika Mji wa Serikali jijini Dodoma ; na hatua hiyo ni chachu ya kuliwezesha kupata fursa nyingine za zabuni za ujenzi wa nyumba za serikali na za wananchi.Aidha, alilitaka kutumia vyema ardhi iliyopo na kuwa na hati miliki ikiwa na kuyaendeleza kwa kilimo cha mazao ya aina mbali mbali, upandaji wa miti ya mbao na matunda kwa lengo la kuondokana na maneno kuwa sehemu ya ardhi yao haitumiki vizuri.