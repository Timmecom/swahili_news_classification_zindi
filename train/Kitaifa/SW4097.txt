 SHIRIKA la Misaada la Kimataifa la Marekani (USAID) limetoa ruzuku ya msaada wa Sh bilioni 1.2 kwa taasisi sita za kitanzania kwa lengo la kuwainua vijana kiuchumi na nyanja nyingine zinazohusu ustawi wao.Taasisi hizo ni GIBRI Business Solutions, MWAYODEo, Sunseed International, Center For Youth Development, SIDO Iringa na Sido Mbeya. Fedha hizo zilizotolewa Agosti, mwaka huu kwa taasisi hizo, zimeshaanza kufaidisha vijana wapatao 1,600 kwa mafunzo mbalimbali ya kujua fursa za kiuongozi na kiujasiriamali kwa kuunda vikundi, na kuwawezesha kuibua miradi mbalimbali ya kilimo biashara.Mkuu wa Mawasiliano wa Mradi wa kuinua Vijana  Feed The FutureTanzania Advancing Youth , unaofadhiliwa na USAID, Princely Glorious alisema hayo jana wakati akizungumza na waandishi wa habari wakati wa Mkutano Mkuu wa Mwaka wa Vijana na Uongozi kwa Nchi za Afrika Mashariki unaofanyika katika Chuo cha Maendeleo cha Kimataifa cha MSTCDC kilichopo jijini Arusha.Glorious alisema fedha hizo zimelenga kuwainua vijana wa Kitanzania katika nyanja kadhaa za ujasiriamali, uongozi, ujira, kujiajiri ili kujikomboa kwa kupunguza umasikini miongoni mwao.  Vijana tumewawezesha na wameunda Baraza la Kitaifa la Ushauri la Vijana 18 wanaotokana na baraza vijana 72 kutoka kwenye wilaya na mikoa kunapotekelezwa miradi hiyo,  alisema Glorious.Alisema USAID wametoa fedha hizo ili kutekeleza miradi inayojihusisha sana na kilimo kwa kuwa karibia asilimia 67 ya nguvu kazi iko kwenye kilimo. Alisema kwa hapa nchini miradi mbalimbali ya vijana wenye kati ya miaka 23 hadi 35 ndio walengwa wa mradi huo.Mjumbe wa Baraza la Vijana wa Mradi huo wa Kuwainua Vijana Tanzania, Mkami Tetele (23) kutoka Wilaya ya Kyela mkoani Mbeya alisema mradi huo uliwawezesha kupata elimu ya muda mfupi ya kuweka na kukopa ambapo waliunda kikundi cha watu 25 cha Kuweka na Kukopa cha Vijana (KKKV) na kujiwekea hisa na kuzinunua hadi wakafikisha Sh 2,800,000 kisha wakaaza kukopeshana. Mradi wa Inua Vijana pia unatoa elimu ya afya ya uzazi na stadi za maisha, hii inatusaidia sana kulea watoto wetu malezi bora na elimu nzuri kwa maisha yao ya baadaye pale vijana wanapoingia kwenye mahusiano kwa vile wanaathirika sana kwa maana hawana elimu kama yetu sisi inayoweza kuwapa uwezo wa kuchambua changamoto zilizopo kwenye eneo hili,  alisema mjumbe huyo.Naye Rashid Mwinyi (25) Mjumbe wa Mradi wa Inua Vijana Taifa kutoka Zanzibar, alisema uwezeshaji waliopatiwa wa mafunzo kadhaa waliyopewa ikiwemo ya uongozi, umemsaidia kuamsha uwezo wake na kufanikiwa kupata nafasi za uongozi na ajira katika taasisi mbalimbali.  Mwaka huu nilipata nafasi ya ajira kwenye shirika liliso la kiserikali la ACRA lililopo Zanzibar, pia naiwezesha jamii yangu ya kijiji cha Mtopepo kujifunza Kingereza na pia nimeshawishi serikali ya kijiji ikatupatia maji kwa kuchimba kisima kirefu na sasa tunapata majisafi na salama, alisema Mwinyi.