 SERIKALI imemwagiza Mkuu wa Jeshi Polisi Nchini (IGP), Simon Sirro, kutuma timu maalumu ya uchunguzi kutoka makao makuu ya jeshi hilo kwenda kuungana na timu ya wapelelezi ya Jeshi la Polisi Mkoa wa Njombe ili kuchunguza matukio ya mauaji ya watoto yaliyotokea hivi karibuni.Agizo la kupelekwa kikosi maalumu cha Polisi ili kuongeza nguvu, lilitolewa jana na Naibu Waziri wa Mambo ya Ndani ya Nchi, Hamad Masauni ambaye yuko mkoani humo kufuatilia mauaji hayo. Kutokana na ziara yake mkoani humo na kushuhudia mtiririko wa matukio yaliyojitokeza, Masauni aliamua kumwagiza IGP Sirro kuhakikisha anatuma timu hiyo maalumu mapema ili kwa kushirikiana na timu ya wapelelezi wa Mkoa wa Njombe, waweze kuwakamata watu wote waliohusika na mauaji hayo ya watoto na kuwafikisha kwenye vyombo vya sheria.Ofisa Habari wa Wizara hiyo, Akida Aboubakar, alisema kuwa Masauni ameitaka timu itakayotumwa kutoka Makao Makuu ya Jeshi la Polisi pia ichunguze tukio lililotokea juzi na kusababisha polisi wilayani Njombe kutumia nguvu kuwatawanya wananchi. Gazeti hili jana liliripoti kuzuka kwa taharuki katika Mkutano wa Naibu Waziri huyo na wananchi wa Wilaya ya Njombe baada ya kusikika milipuko ya mabomu ya machozi jirani na mkutano huo, hali iliyowafanya wananchi kukimbia hovyo na wengine kuelekea kwenye tukio.Baada ya wananchi hao kurudi kwenye Uwanja wa Turbo ili kuendelea na mkutano, walimsikia Mkuu wa Polisi Wilaya ya Njombe (OCD) ambaye jina lake halikuweza kupatikana kwa haraka, akimweleza Naibu Waziri kuwa walikuwa wakipambana na wezi wa bodaboda. Kauli hiyo ya OCD iliwaudhi wananchi waliopiga kelele za kupinga na kumweleza Naibu Waziri kuwa amedanganywa na OCD na kudai kuwa polisi hao walikuwa wakiwatawanya wananchi waliotaka kumpiga na kumuua mama mmoja aliyekamatwa akiwa na mtoto mdogo aliyekuwa akilia kwa madai kuwa alitaka kumchinja.Kutokana na mkanganyiko huo wa taarifa, ndipo jana Masauni alipoamuagiza IGP kutuma timu maalumu ya uchunguzi ambayo pamoja na mambo mengine, ijikite katika kuchunguza tukio hilo ili kujua kiini na uwiano wa nguvu iliyotumika na polisi, na uhalisia wa tukio lenyewe.  Naliagiza Jeshi la Polisi Mkoa wa Njombe kuongeza operesheni na msako katika maeneo yote hususani kwenye mapori na misitu pamoja na kukusanya taarifa za kiintelejensia ili kukomesha mauaji haya, lakini pia nawaomba wananchi mtoe ushirikiano kwa Jeshi la Polisi ili kukomesha vitendo hivi vya kihalifu katika maeneo yenu, alieleza Masauni.Naibu Waziri pia aliwataka wananchi kuacha tabia ya kujichukulia sheria mkononi badala yake wawape nafasi polisi ya kutimiza wajibu wao ikiwamo wa kuwalinda wananchi pale yanapotokea matukio kama hayo. Kwa mujibu wa Ofisa Habari wa Wizara hiyo, Masauni alikuwa na mkutano na waganga wa kienyeji wapatao 200 mkoani humo kutokana na waganga hao kutuhumiwa kuhusika na mauaji ya watoto wapatao kumi mpaka sasa. Lugola ataja siri ya mauaji Mapema jana, Waziri wa Mambo ya Ndani ya Nchi, Kangi Lugola alisema kwamba uchunguzi wa awali kuhusu watoto 10 waliouawa wakiwemo watatu wa familia moja, unaonesha ni imani za kishirikina.Akijibu swali la nyongeza la Mbunge wa Mufindi Kusini, Merdard Kigola (CCM) aliyetaka kujua serikali imechukua hatua gani kutokana na watoto 10 kuuawa katika Mkoa wa Njombe. Lugola alisema ni kweli imetokea sintofahamu na kuzusha taharuki kubwa kutokana na watoto hao kuuawa, lakini tangu juzi Naibu Waziri, Hamad Masauni yupo mkoani humo akizungumza na kamati za ulinzi za wilaya na mkoa. Alisema katika uchunguzi wa awali uliofanywa kutokana na watoto hao 10 kupotea na kuuawa huku baadhi ya viungo vyao kuondolewa, unaonesha kwamba watoto hao waliuawa kwa imani za kishirikina.Alisema kutokana na tukio hilo, anawaonya Watanzania wenye tabia hizo wasitingishe kiberiti cha Rais John Magufuli watapata cha moto kutokana na vitendo hivyo viovu. Azungumzia maslahi ya askari Akijibu swali la msingi la Mbunge wa Viti Maalumu, Mwantum Dau Haji (CCM) aliyetaka kujua serikali ina mpango gani wa kuwapatia askari waliopandishwa vyeo stahili zao kama inavyotakiwa. Lugola alisema utaratibu wa upandishwaji wa vyeo kwa askari polisi hutekelezwa kwa kufauta sheria, kanuni na taratibu za jeshi hilo ikiwemo kupandishwa vyeo baada ya kuhudhuria au kufaulu mafunzo stahiki. Ikumbukwe kuwa Jeshi la Polisi kama ilivyo kwa Wizara na Idara nyingine za serikali ilihusika katika uhakiki wa watumishi, ambalo lilisitisha marekebisho yoyote kwenye daftari ya misharaha, ajira mpya pamoja na upandishwaji vyeo kwa watumishi wa serikali. Alisema baada ya uhakiki huo kukamilika, tayari maofisa, wakaguzi na askari wa vyeo mbalimbali zaidi ya 8,440 waliokuwa na madai yakiwemo stahili za kupandishwa vyeo yamesharekebishwa mishahara na stahili zao.Alisema maofisa, wakaguzi na askari wa vyeo mbalimbali wapatao 2,143 kati ya 3,089 walipandishwa vyeto mwezi Juni, Septemba na Desemba mwaka jana, wamesharekebishiwa mishahara yao. Alisema hata hivyo, taratibu za kukamilisha kuwarekebishia mishahara askari waliobakia, zitaendelea na kuhakikisha kuwa askari wote wanaopandhwa vyeo wanarekebishiwa mishahara yao kulinga na vyeo vyao vipya. Imeandikwa na Matern Kayera, Dar, na Magnus Mahenge, Dodoma.