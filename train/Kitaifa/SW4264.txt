 MKUTANO mkuu wa kimataifa wa kazi umeridhia mkataba na mapendekezo ya kulinda wafanyakazi na waajiriwa dhidi ya ukatili na unyanyasaji sehemu za kazi.Mkataba huo umetajwa na wanaharakati wa masuala ya maendeleo ya wanawake kuwa unaongeza chachu katika mapambano ya kutokomeza ukatili hususani wa kingono dhidi ya wanawake katika maeneo ya kazi. Kulingana na Shirika la Kazi Duniani (ILO) lenye makao makuu Geneva, Uswisi ambalo sera zake zimeundwa na ILC, makubaliano hayo yataanza kutekelezwa mwaka baada ya nchi wanachama kuyaridhia. Mtafiti mwandamizi wa haki za binadamu kutoka Taasisi ya Human Rights Watch (HRW) iliyoko jijini Geneva, Rothna Begum aliiambia IPS kwamba mkataba unahitaji kuthibitishwa na nchi wanachama kabla ya kuanza kutumika. Inabidi upite mwaka baada ya kupitishwa katika hatua ya awali. Mapendekezo hayawabani lakini yanatoa muongozo muhimu wa kuelewa mahitaji yaliyomo ndani ya mkataba,  alisema. Kwa mujibu wa HRW, mkataba ulikubaliwa katika mkutano huo mkuu wa kazi wa kimataifa wa ILO uliohusisha serikali mbalimbali, wawakilishi wa wafanyakazi na wawakilishi wa waajiri. Unagusa walio kazini, katika mafunzo, wafanyakazi ambao ajira zao zilikoma, wanaosaka ajira na wengine na unagusa sekta rasmi na zisizo rasmi.Mkataba utahitaji serikali mbalimbali kuuridhia ili kutengeneza sheria za nchi zinazozuia ukatili sehemu za kazi na pia kuchukua hatua za kuzuia vitendo hivyo kwa kuanzisha sera kuhusu ukatili.