 KAMISHNA wa Bima nchini, Dk Baghayo Saqware amefanya mazungumzo na Mdhibiti na Mkaguzi Mkuu wa Hesabu za Serikali (CAG), Profesa Mussa Juma Assad yaliyolenga kukuza ushirikiano wa usimamzi wa sekta ya bima na ukaguzi wa hesabu za serikali.Akizungumza na CAG Profesa Assad mwishoni mwa wiki, Dk Saqware alisema Mamlaka ya Usimamizi wa Shughuli za Bima (TIRA) imefanya mabadiliko madogo ya Sheria ya Bima Namba 10 ya mwaka 2009 katika kifungu cha 133, kinachotaka majanga yote ya yapewe kinga na kampuni za bima zilizosajiliwa na mamlaka, na kuomba Ofisi ya CAG kuweka utaratibu wa ukaguzi wa utekelezaji wake kwenye miradi ya serikali. Ndugu CAG, mabadiliko haya yanataka majanga yanayotokana na uendeshaji wa shughuli zote za kiuchumi na kijamii kukatiwa bima na makampuni yenye usajili nchini, ndiyo sababu serikali imeona ni vema tushirikiane katika kuhakikisha taasisi zetu zinakidhi matakwa ya sheria hii,  alisema Dk Saqware. Serikali ya awamu ya tano inatekeleza miradi mingi na mikubwa ya kimkakati hivyo ni fursa adhimu kwa kwa sekta ya bima kushiriki kikamilifu katika kuhakikisha miradi hii inapatiwa kinga dhidi ya majanga yanayoweza kuathiri na kuchelewesha utekelezaji wa miradi hiyo,  alisema Dk Saqware.Aliongeza,  Uchumi wetu hautakuwa dhabiti ikiwa tutaendelea kuruhusu kinga za bima za miradi hiyo kwenda kunufaisha makampuni ya nje ya nchi, hii ndiyo sababu Mamlaka imeishauri serikali kufanya mabadiliko ya sheria ili kuimarisha soko la bima la ndani na kuzuia utoroshwaji wa fedha. Pamoja na kuomba Ofisi ya CAG kusimamia utekelezaji wa sheria hii, ili taasisi za umma zinunue bima kutoka kampuni ya ndani, Dk Saqware alimpitisha Profesa Assad katika mabadiliko mengine ya sheria ya bima.Mabadiliko hayo ni pamoja na kuzuiwa kwa ulipaji wa bima za mizigo inayoingizwa nchini kwa kampuni za bima za nje ya nchi, ambako Taasisi ya Bima Tanzania (IIT) kwa kushirikiana na mamlaka imeandaa mfumo wa kielektroniki unaotumika kulipia bima za mizigo yote inayoingizwa nchini kwa kutumia kampuni ya ndani.Kwa upande wake, Profesa Assad alisema ni muda muafaka kwa uongozi wa mamlaka kuonana na ofisi yake ili kujadili namna ya utekelezaji wa mabadiliko ya sheria, kwani kazi za udhibiti na ukaguzi wa hesabu za serikali unahitaji utayari wa wadau mbalimbali katika kuifanikisha. Niseme tu, nimefurahi kupata maelezo ya namna gani sekta ya bima imejipanga kudhibiti mianya ya upotevu wa rasilimali za nchini, na ninawahakikishia kuwa ofisi yangu iko tayari kushirikiana nanyi katika kuhakikisha mashirika na taasisi za serikali zinakuwa mfano wa kuigwa katika utekelezaji wa sheria hii,  alisema Profesa Assad. Mabadiliko haya ni sehemu ya jitihada za TIRA kuendelea kutekeleza vipaumbele vya serikali katika ukuaji wa sekta ya bima na kuhakikisha inakuwa na mtaji wa kutosha kuhimili majanga kwa kiwango kikubwa.