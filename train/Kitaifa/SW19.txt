 CHAMA cha Akiba na Mikopo cha Walimu wa Wilaya ya Moshi Vijijini (MRT SACCOS), kimeingiwa na hofu ya kupata hasara ya zaidi ya Sh milioni 83.5 inayochangiwa na deni sugu la walimu walioondolewa kazini kwa kukutwa na vyeti feki na wale wasio na vyeti vya kidato cha nne.Awali, mikopo sugu ilikuwa na thamani ya Sh milioni 192.6 kwa mwaka 2017, lakini kiasi cha Sh milioni 107.1 kimerejeshwa hadi kufikia Septemba, mwaka huu, ikiwa ni sawa na asilimia 56 ya mikopo hiyo.Mwenyekiti wa Saccos hiyo, Christina Lyamuya aliyasema hayo wakati wa mkutano mkuu wa 21 wa chama hicho uliofanyika katika uwanja wa Chuo kikuu cha Ushirika Moshi (MoCU), kilichopo mjini Moshi. Kati ya deni sugu la Sh milioni 83.5, kiasi cha Sh milioni 43.2 kimetokana na walimu waliondolewa kazini kwa kukutwa na vyeti feki na wale wasio na vyeti vya kidato cha nne...bado chama kinafanya jitihada kuwatafuta walimu husika ili kulipa fedha hizo,  alisema.Alisema pamoja na changamoto hiyo, lakini chama hicho kwa kipindi cha miaka 20 ya kuanzishwa kwake tayari kimefanikiwa kutoa mikopo ya zaidi ya Sh bilioni 27 kwa wanachama wake huku baadhi ya mikopo ikihusisha elimu, biashara na dharura nyinginezo.Alisema deni hilo sugu limesababishwa pia na baadhi ya wanachama kustaafu kwa hiari wakiwa na miaka 55 bila kutoa taarifa katika chama huku wakifahamu bado hawajalipa madeni yao.Alitaja baadhi ya mafanikio kuwa ni pamoja na kukua kwa mtaji wa wanachama wa kukopeshana kufikia Sh bilioni 5.1, huku chama kikijitegemea kwa asilimia 100 kwa mtaji wake wa ndani, kutokuwa na migogoro na ununuzi wa kiwanja mtaa wa Majengo manispaa ya Moshi.Akifungua mkutano huo, Mkuu wa Mkoa wa Kilimanjaro, Anna Mghwira alitaka wanachama kuwa waadilifu kwa kuhakikisha wanarejesha mikopo yao kwa wakati ili fedha hizo zisaidie wanachama wengine wenye uhitaji.Katika hotuba iliyosomwa kwa niaba yake na katibu tawala msaidizi, eneo la utawala na rasilimali watu ofisi ya mkuu wa mkoa huo, Bwai Biseko, Mghwira alisema wanachama kukopa na kutorejesha ni dhamira ya wizi na haikubaliki. Kitendo cha wewe mwanachama kupewa fedha, kisha kutozirejesha ama kuhama kituo cha kazi au kustaafu kimya kimya bila kuwaeleza viongozi wako, hiyo ni dhamira ya wizi na kimsingi ni utovu wa nidhamu kwa watumizi, tuikemee tabia hiyo, alisema.