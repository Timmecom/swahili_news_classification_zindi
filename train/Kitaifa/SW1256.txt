 UONGOZI wa JKT Oljoro ya jijini Arusha ambao ndio wamiliki halali wa timu ya Arusha United wameiuza timu hiyo kwa Mkuu wa Mkoa wa Manyara, Alexander Mnyeti. Hatua hiyo imekuja wiki chache baada ya Mkuu wa Mkoa Arusha, Mrisho Gambo kudaiwa kushindwa kuiendesha timu hiyo ikiwa inashiriki Ligi Daraja la Kwanza.Meneja wa timu hiyo, Jumanne Ahmed alisema ni kweli timu imenunuliwa na Alexander Mnyeti, ambaye ni Mkuu wa Mkoa wa Manyara ambaye sasa ndiye mkuru- genzi wa timu hiyo. Meneja huyo alisema timu hiyo inaitwa Gwambina FC na itaendeshwa kwa mfumo wa kisasa wa kampuni. Timu itakuwa na mas- kani yake Misungwi mkoani Mwanza, ambako pia tunajenga uwanja mkubwa utakaojulikana kama Gwambina Complex na timu pamoja na uwanja vitazinduliwa Juni 21 mwaka huu, itaendeshwa kisasa kwa mfumo wa Kampuni,  alisema Ahmed.Akithibitisha hilo Meja Iddy Musila ambaye ni kaimu wa kikosi 833 Oljoro JKT alisema ni kweli wameamua kuiuza timu kumpa mdau mwingine wa soka ili aiendeleze mwenyewe, kwani awali waliitoa timu hiyo bure kwa mkuu wa mkoa Arusha kwa sababu alionesha nia ya kuiendeleza na kukuza michezo.Alisema wakati timu iko katika Ligi Daraja la Kwanza haikufikia hatua ya kumaliza ligi hiyo, mkuu wa mkoa aliamua kujitoa kuisimamia kutokana na kutofautiana na waendeshaji wa Bodi ya Ligi kwa madai kuwa hawakuwatendea haki hivyo timu ikabaki haina mwenyewe. Tulihakikisha inamaliza ligi hiyo na baada ya hapo akatokea mdau ambaye alikuwa anatafuta timu na hatukuwa na sababu ya kuendelea nayo kwani uwezo hatukuwa nao katika suala zima la kiuchumi,  alisema Musila.Alisema suala la uchumi limepelekea timu waiuze kwani kuendesha timu ni gharama na ikizingatiwa kipindi kile mkuu wa mkoa ameiacha walitumia gharama sana kumalizia zile mechi tano zilizokuwa zimebaki, hivyo wakaona kabla ya kuanza kwa msimu waitoe kwa mdau. Hivi sasa hatuna mpango wowote wa kuanzisha timu, kwani tayari JKT ina timu hivyo hatuna sababu ya kuwa na timu ila tutakuwa na timu za huku kikosini ambazo vijana watacheza mechi za ujirani mwema, lakini kwa upande wa timu katika ligi hatuna mpango huo tena,  alisema Musila.