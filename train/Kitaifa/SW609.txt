 MAKONTENA 10 kati ya 56 yaliyokuwa yamekwama bandarini jijini Dar es Salaam kwa ajili ya ujenzi wa chelezo baada ya kukosa kibali cha msamaha wa kodi yamewasili jijini Mwanza jana.Hivi karibuni Rais John Magufuli akiwa jijini hapa aliiagiza Wizara ya Ujenzi, Uchukuzi na Mawasiliano kwa kushirikiana na Mamlaka ya Mapato Tanzania (TRA) na Kampuni ya Huduma za Meli nchini (MSCL) kuhakikisha makontena 56 yanafikishwa jijini hapa ndani ya siku tano.Tayari agizo hilo la Rais limetekelezwa ambapo jana gazeti hili lilishuhudia jumla ya makontena 10 yenye vifaa vya ujenzi wa chelezo yakiwasili jijini Mwanza kuanzia majira ya saa nane mchana na kupokelewa na Naibu Waziri wa Ujenzi, Uchukuzi na Mawasiliano Elias Kwandika, Mkuu wa Mkoa wa Mwanza John Mongela, wasimamizi wa ujenzi na Mtendaji Mkuu wa Kampuni ya Huduma za Meli Erick Hamisi.Akizungumza na waandishi wa habari baada ya kuwasili kwa makontena hayo ambayo aliyakabidhi kwa wakandarasi wanaotekeleza ujenzi wa mradi wa chelezo hiyo, Naibu Waziri Kwandika alisema wizara yake imetekeleza agizo la Rais ambapo mbali na kuwasili makontena 10 mengine 46 yako mbioni na kwamba yatawasili jijini Mwanza muda wowote.Vifaa hivyo ni kwa ajili ya kutengeneza meli mpya ya abiria itakayokuwa na uwezo wa kubeba abiria 1200 na tani 400 za mizigo na pia eneo hilo la chelezo litatumika pia kukarabati meli za Mv Butiama na Mv Bukoba.Alimtaka mkandarasi wa ujenzi wa chelezo hiyo kuhakikisha kuwa ujenzi huo unafanyika usiku na mchana ili kuhakikisha mradi wa utengenezaji wa meli hiyo mpya na ukarabati wa meli hizo zingine unakamilika kwa wakati.  Ingekuwa vizuri kama mkandarasi angeimaliza kazi hii kabla ya mwezi Machi mwakani,  alisema Kwandika.Akiwa katika ziara yake jijini Mwanza Rais Magufuli aliziagiza Wizara ya Ujenzi, Uchukuzi na Mawasiliano, Wizara ya Fedha na Mamlaka ya Mapato Tanzania (TRA) kuhakikisha kuwa kibali cha msamaha wa kodi kinapatikana mara moja ifikapo Julai 20, mwaka huu ili kuwezesha usafirishaji wa kontena hizo 56 za vifaa vya ujenzi wa chelezo na meli vilivyokuwa bandarini jijini Dar es Salaam kutoka nchini Korea vinasafirishwa mara moja kwenda jijini Mwanza.Rais Magufuli alitoa agizo hilo baada ya kupewa taarifa na Ofisa Mtendaji Mkuu wa Kampuni ya Huduma za Meli (MSCL) Erick Hamissi juu ya kuchelewa kutolewa kwa kibali cha msamaha wa kodi na hivyo kusababishwa kucheleweshwa kwa kontena hizo kuwasili jijini Mwanza kwa wakati.Kwenye maagizo yake, Rais alisema serikali imetoa fedha za walipa kodi zaidi ya Sh bilioni 152 kwa ajili ya ukamilishaji wa mradi huo ili kuondoa adha ya usafirishaji wa majini na kwamba matarajio yake ni kuona mradi huo unakamilika kwa wakati. Vifaa vinacheleweshwa wakati Wizara ya Fedha ipo, Wizara ya Uchukuzi ipo, mnashindwaje kuzungumza mkamaliza tatizo hili na mkandarasi hapeleki nyaraka kwa wakati,  alihoji Rais Magufuli.Katika mahojiano na Mtendaji Mkuu huyo wa MSCL, Rais alimuagiza kumpigia simu Katibu Mkuu Wizara ya Ujenzi, Uchukuzi na Mawasiliano na kumtaka kutoa ufafanuzi wa ucheleweshaji wa vifaa hivyo, ambapo Rais (akizungumza naye kwa simu) alimtaka ahakikishe kuwa makontena 56 yenye vifaa vya ujenzi wa chelezo hiyo na ukarabati wa meli yanawasili haraka Mwanza.