 BAADHI ya wananchi wa kijiji cha Mtumba, kata ya Mtumba mkoani hapa, wameiomba serikali kuweka alama za barabarani ili kuepusha ajali za mara kwa mara ambazo zimekuwa zikijitokeza na kukatisha maisha ya watu kutokana na mwendo kasi.Katika barabara ya Dodoma, Morogoro kumekuwa na ongezeko la magari kwa ajili ya shughuli za ujenzi wa mji wa serikali unaoendelea kijijini hapo. Hatua hii imekuja kutokana na kugongwa hadi kufa mwalimu mmoja wa Shule ya Msingi Mtumba anayejulikana kwa jina la Elia Meleto (37) wakati akijaribu kukatisha barabarani kuelekea katika kituo chake cha kazi.Kwa mujibu wa wananchi hao wamesema, magari mengi yanayotumika katika kubeba madini ya ujenzi katika kijiji hicho hayaangalii usalama wa wananchi na badala yake madereva wamekua wakilaumiwa kutumia ubabe wa matumizi ya barabara. Aidha, kutokana na ajali hiyo wananchi wameiomba serikali kuweka vibao vinavyoonesha mwendo unaohitajika kutokana na eneo hilo kuwa na makazi ya watu ikiwa ni pamoja na kuweka alama za barabarani (Zebra)hali itayosaidia kupunguza ajali. Mmoja wa mashuhuda wa ajali hiyo, Mbaruku Masenha alisema alimuona mwalimu huyo akikatiza barabara ghafla gari lenye mwendo kasi likakatiza na kumgonga hali iliyosababisha umauti wake. Nilikuwa nimesimama kando ya barabara na nilimwona mwalimu Eliya akiwa anakatiza barabara lakini ghafla gari lililokuwa limebeba madini ya ujenzi likakatiza huku likiwa na mwendo kasi na kumgonga, Hata hivyo, hakuweza hata kutapatapa maana alipoteza uhai wake palepale ,ni tukio linalonipagawisha maana kuna wakati najihisi kama ni ndoto hasa ukizingatia nilitoka kuongea nae muda huo huo, alisema Mbaruku.Kwa upande wa Mwalimu Mkuu wa Shule ya Msingi Mtumba ambako marehemu alikuwa anafanyia kazi, Busuna Matoja alisema mwalimu huyo alikutwa na adha hiyo mapema alfajiri jana. Alisema mwalimu huyo alikuwa na kawaida ya kuamka asubuhi na mapema kwa ajili ya kufanya mazoezi kisha kujiandaa kwenda shule kuwajibika lakini kwa bahati mbaya hali hiyo imekatisha ndoto zake .  Mwalimu alikuwa na kawaidia ya kuamka asubuhi anafanya mazoezi kabla ya kuelekea shuleni kuwajibika kufundisha,kwa kweli ameacha pengo ambalo sio rahisi kuzibika, alisema Matoja.