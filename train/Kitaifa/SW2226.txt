 ASKARI wametakiwa kufuata sheria za ukamataji watuhumiwa ikiwa ni pamoja na wakiume kutowapekua watuhumiwa wa kike kwa kuwa kufanya hivyo ni kujihusisha na ukatili wa kijinsia.Kamanda wa Polisi Kanda Maalumu ya Dar es Salaam, Lazaro Mambosasa alkisema hayo wakati wa ufunguzi wa semina kwa askari polisi 160 wa kanda hiyo ikiwa ni muendelezo wa siku 16 za kupinga ukatili wa kijinsia.Alisema kumekuwa na tabia kwa askari polisi wa kiume kwenda kinyume na sheria iliyopo kwa kuwakamata na kuwapekua watuhumiwa hao wa kike pale wanapofanya makosa ilhali wakijua wanakosea.Kwa mujibu wa Mambosasa askari wa kiume anapomkamata mtuhumiwa anakuwa akitekeleza majukumu yake lakini anakuwa akifanya makosa pindi atakapomkamata mtuhumiwa wa kike na kumpekuwa kwa kushindwa kuheshimu jinsia yake kwa kuwa kufanya hivyo ni kujihusisha na ukatili. Hakikisheni askari wa kiume hututendi vitendo vya unyanyasaji wa kijinsia kwa wanawake hasa katika mazingira ya kazi, nyumbani na mengineyo,  alisema. Kamanda huyo aliwataka askari hao kuhudumu kwa kusimamia sheria kwa kuepuka kuona mtu mwingine akiathirika na masuala ya ukatili wa kijinsia,  alisema. Sisi ni wakamataji wa makosa mbalimbali, hivyo ni lazima kuhakikisha tunafanya kwa mujibu wa sheria bila kuumiza mtu yeyote kwa namna yoyote ile,  alisema. Kwa upande mwingine alitaja sababu ya unyanyasaji wa kijinsia kuwa ni mila na desturi ambazo zimekuwa zikichangia matukio hayo kwa kiwango kikubwa kutokana na kuwepo na mfumo dume katika maeneo mengi.Aliagiza askari hao watakapomaliza semina hiyo wahakikishe wanaunda kamati ndogo ya kuibuka na maazimio ili ifikapo mwaka 2020 waweze kujifunza jinsi ya kurekebisha udhaifu utakaobainika.Kwa upande wake, Mkuu wa Rasilimali Watu na Vifaa wa kanda hiyo, Debora Magiligimba alisema mada wanazojifunza kuwa ni sheria ya mtoto na ndoa, namna ya kushughulikia waathirika wa ukatili wa kijinsia na saikolojia. Nyingine ni ukatili wa kijinsia kwa watoto na wanawake, ukatili dhidi ya wanandoa na ukatili katika familia.Alisema wameshawishika kutoa semina hiyo kwa askari ikiwa ni muendelezo wa siku 16 za kupinga ukatili wa kijinsia ili kuweza kuunganisha nguvu katika vita hiyo. Alisema alitamani elimu hiyo iwafikie askari 500 japo waliohudhuria ni 160 kwa sababu inajulikana kuwa polisi ni mtu wa kwanza kupinga vitendo vya ukatili kwa kutekeleza sheria na kuwasaidia wahanga.Alisema vitendo vingi vya ukatili ambavyo vimekuwa vikitendeka katika ngazi ya familia ndio maana wamejikita katika ndoa kutokana na uwepo wa migogoro mingi kwa eneo hilo. Wiki iliyopita Polisi Kanda Maalum ya Dar es Salaam ilizindua kampeni ya siku 16 za kupinga ukatili wa kijinsia kwa wanawake na watoto kwa lengo la kuunganisha nguvu kuvikemea katika jamii. Hata hivyo, takwimu za mwaka huu zilizotolewa na Mambosasa zilionesha matukio ya ubakaji yakiwa 714, ulawiti 299.