 BALOZI wa Tanzania nchini Marekani, Wilson Masilingi (pichani) amefafanua kuhusu Tanzania inavyojiendesha kidemokrasia ikizingatia utawala wa sheria, wakati akijibu shutuma na tuhuma zilizotolewa na Mbunge wa Singida Mashariki, Tundu Lissu kupitia vyombo vya habari vya kimataifa.Masilingi ameifafanulia dunia kuhusu madai mbalimbali yaliyotolewa na mbunge huyo wa Chadema, ambaye walishiriki pamoja katika kipindi cha Straight Talk Africa cha Voice Of America (VOA), kilichorushwa juzi chini ya usimamizi wa mtangazaji Shaka Ssali.Miongoni mwa madai yaliyotolewa na Lissu juzi na katika vyombo vingine vya habari vya kimataifa ni kwamba Tanzania hakuna uhuru wa kujieleza, huku akihusisha serikali na shambulio la risasi la Septemba 7, 2016 jijini Dodoma. Lissu ambaye alitibiwa Ubelgiji, alilalamikia matibabu yake kutogharimiwa na Bunge.Katika mwendelezo wa kuishutumu serikali kupitia vyombo vya habari vya kimataifa, kwenye kipindi hicho cha VOA alihusisha serikali na kuwekwa rumande kwa Mwenyekiti wa Taifa wa Chama cha Demokrasia na Maendeleo (Chadema), Freeman Mbowe huku akisema wenye mawazo tofauti na serikali wanazuiwa. Akizungumzia madai na wenye mawazo tofauti na serikali wanabanwa, Balozi Masilingi alisema Lissu anachanganya haki ya kutoa maoni na haki ya kuvunja sheria nyingine za nchi, jambo ambalo linakatazwa pia na sheria za kimataifa.Alitoa mfano kuwa amepata fursa ya kusoma Marekani takribani miaka 30 iliyopita, ambako alisoma historia kuwa zilikuwapo na hata sasa zipo sheria zinazozuia mtu kutoa maoni, yanayohatarisha amani, kukashifu watu wengi au kuchochea chuki.  Nilijifunza kulikuwa na sheria ukisema uongo kuhusu bunge, rais ilikuwa jinai na ulipata adhabu kali siyo chini ya faini ya dola za Marekani 10,000, kifungo cha miaka 20 jela au vyote pamoja...,  alisema Masilingi ambaye kitaaluma ni mwanasheria.Balozi Masilingi ambaye alisisitiza kuwa Tanzania ni ya kidemokrasia na itakayoendelea kuenzi utawala wa sheria, alimwambia Lissu kuwa katika kudhihirisha hilo pamoja na wabunge wengine, amekuwa akikosoa serikali na hata sasa amekuwa akizunguka kwenye vyombo mbalimbali vya habari akiisema serikali na rais vibaya.  Hivi sasa wabunge wapo bungeni na wanakosoa serikali.Hata Lissu asingepatwa na tukio baya angekuwa bungeni akitoa maoni yake Na hapa yupo anajieleza,  alisema Masilingi akisisitiza kuwa uhuru wa kujieleza hauwezi kuharibia wengine. Alieleza kwamba serikali ya Rais John Magufuli, sasa imekwenda mbali kuruhusu ukosoaji kwa kuweka kifungu kwenye Sheria ya Huduma za Vyombo vya Habari ya Mwaka 2016 kinachoruhusu watu kukosoa.Akijibu kuhusu Mbowe kuwekwa rumande, alifafanua kuwa hakuhusiani na serikali kwani alikaidi masharti ya dhamana yaliyowekwa na mahakama.  Kuwekwa rumande kwa Mbowe hakuhusiani na masuala ya uhuru wa kujieleza,  alisema. Kuhusu Lissu kuhusisha tukio la kuvamiwa kwake na ukosefu wa uhuru wa kujieleza, Masilingi alisema haifai kuhusisha mambo hayo bila kuwa na ushahidi.Mtangazaji Ssali alipomhoji Lissu kuwa kwa kuwa Tanzania inao mfumo mzuri wa mgawanyo wa madaraka na mihimili ya dola, ni kwa nini hatumii Mahakama kudai haki zake; Lissu alisema hazina msaada. Hivi karibuni, Balozi wa Tanzania nchini Ujerumani, Dk Abdallah Possi alitoa tamko akijibu madai ya Lissu aliyotoa nchini humo wakati akihojiwa katika kipindi cha News Africa cha kituo cha televisheni cha Deutsche Welle (DW). Kupitia vyombo hivyo vya kimataifa ikiwamo Shirika la Utangazaji la Uingereza (BBC) lililomhoji hivi karibuni, Lissu amekuwa akidai kuwapo ukandamizwaji wa demokrasia nchini; mambo ambayo Balozi Possi pamoja na Balozi Masilingi wameyafafanua kwa nyakati tofauti.