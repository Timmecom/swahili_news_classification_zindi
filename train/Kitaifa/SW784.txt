 CHUO cha Bandari kiko katika mchakato wa kupitia upya mitaala ya kozi mbalimbali zinazotolewa na chuo hicho, ili kuendana na mahitaji ya sasa ya soko na mabadiliko ya teknolojia.Hayo yalibainishwa na Mkuu wa Chuo hicho, Dk Joseph Kakeneno alipozungumza na HabariLeo kwenye maonesho vya vyuo vya ufundi yanayoendelea katika uwanja wa Jamhuri jijini hapa. Alisema chuo kimeamua kupitia upya mitaala baada ya kufanya utafiti wa kina kuangalia kama mitaala ya sasa inakidhi hali ya sasa hasa baada ya kuwapo kwa ongezeko la teknolojia na mahitaji ya soko ya sasa. Matokeo ya utafiti tulioufanya yametufanya tuone haja kufanya mapitio ya mitaala yetu kwa kozi tunazotoa ili kuwa na mitaala ambayo itaendana na hali ya sasa, mahitaji ya soko na mabadiliko ya teknolojia. Alisema pia mapitio ya mitaala yanalenga kukabiliana na ongezeko la mabadiliko katika soko, lakini pia kufikia uchumi wa viwanda kwa kuzingatia umuhimu wa bandari katika suala zima la kuinua uchumi wa nchi. Dk Kakeneno alisema mapitio ya mitaala hiyo yanatarajia kukamilika mwezi ujao na kuwa baada ya hapo wataiwasilisha Baraza la Taifa la Elimu ya Ufundi (NACTE) ili kupata ithibati mpya.Dk Kakeneno alisisitiza juu ya haja ya wale ambao wanatarajia kozi mbalimbali kufanya hivyo ili kuweza kupata ujuzi katika masuala ya bandari ili kuweza kuendana na mabadiliko ya fani hiyo ili kuwe na ufanisi.   Ili kuwapa fursa waombaji wa kozi mbalimbali bila kuharibu ratiba zao, Chuo cha Bandari kinatoa mafunzo wakati wa asubuhi na jioni ambayo ni fursa kwa wale ambao wako kazini. Akizungumzia mikakati ya kujipanua zaidi, Dk Kakeneno alisema Chuo cha Bandari kina mkakati wa kuanzisha vituo vya mafunzo katika bandari zingine za Mtwara, Kigoma, Tanga na Kyela. Chuo cha Bandari kimekuwa kikidahili wanafunzi wapya kupitia mfumo wa kidijitali ujulikanao kama  Student s Information Management System (SIMS) ambao unatoa nafasi kutumia njia ya mtandao kutuma maombi.