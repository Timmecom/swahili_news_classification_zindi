 KESI inayowakabili vigogo watano wa serikali, akiwamo Hakimu wa Wilaya inayosikilizwa katika Mahakama ya Hakimu Mkazi wa Mkoa wa Arusha imeahirishwa hadi Juni 21, mwaka huu kutokana na upelelezi kutokamilika.Vigogo hao awali walisomewa mashitaka 11 ikiwemo uhujumu uchumi, kuteketeza ushahidi katika kesi ya ujangili ya mwaka 2017, kugushi, kutakatisha fedha haramu, kuongoza mtandao wa kufanya uhalifu, kula rushwa, kuharibu ushahidi na kuwasilisha nyaraka za uongo katika matukio waliyoyafanya katika nyakati tofauti mwaka 2016 hadi 2018.Waliofikishwa mahakamani ni pamoja na Hakimu Mkazi wa Mahakama ya Wilaya ya Arusha, Bernard Nganga (43) mkazi wa Kijenge jijini Arusha, Mwanasheria wa Serikali Fortunatus Muhalila (35) mkazi wa Lemara jijini Arusha na Wakili wa Mamlaka ya Hifadhi za Taifa (Tanapa), Maneno Mbunda (36) mkazi wa Usa River wilayani Arumeru mkoani Arusha.Wengine waliofikishwa katika mahakama hiyo ni pamoja na mtuhumiwa wa ujangili Kanda ya Kaskazini Nelson Kangero (62) mfanyabiashara mkazi wa Mwanga mkoani Kilimanjaro na mshirika wake Tumaini Mdee (40), mfanyabiashara na mkazi wa Njiro Kata ya Engutoto jijini Arusha mkoani hapa.Waendesha mashitaka wa serikali, Javelin Rugahiruzwa, Shedrack Kimaro na Theophil Mutakyawa waliieleza Mahakama hiyo chini ya Hakimu Mfawidhi Mkoa wa Arusha, Niku Mwakatobe kuwa upelelezi wa kesi hiyo haujakamilika hivyo waliomba tarehe nyingine ya kutajwa kwa kesi hiyo.Hakimu Mwakatobe alikubaliana na maelezo hayo na kuahirisha kesi hiyo hadi Juni 21, mwaka huu ambapo kesi hiyo itatajwa tena katika mahakama hiyo ya Mkoa wa Arusha na kuwaambia watuhumiwa kuendelea kukaa rumande kwani kesi hiyo kisheria haina dhamana na hawakutakiwa kujibu chochote kwani mahakama hiyo haina uwezo wa kusikiliza kesi hiyo.