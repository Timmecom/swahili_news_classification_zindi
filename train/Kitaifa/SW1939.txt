 MKUU wa Wilaya ya Kilwa, Christopher Ngubiagai (pichani) amewataka wanaopata nafasi ya kuvuna misitu kufanya kazi yao kwa ufanisi, kwa kuzingatia kanuni zilizopo za kuwa na uvunaji endelevu.Akihutubia katika kikao cha kamati ya kupitisha majina walioomba kuvuna misitu kwa msimu huu, mkuu huyo wa wilaya alisema kwenda kinyume na kanuni kutachangia kuharibu mfumo wa uvunaji endelevu.Katika kikao hicho, imeelezwa kuwa jumla ya maombi 114 ya uvunaji wa mazao mbalimbali katika Misitu ya Hifadhi ya Taifa kwa kipindi cha mwaka 2019/20 kutoka katika vijiji 29, yamepokewa kwenye ofisi ya Meneja Misitu wa Wilaya.Maombi hayo yanahusu uvunaji wa mbao 32, magogo 50, mkaa 30, kuni ombi moja na nguzo ombi moja. Pia katika Misitu ya Hifadhi ya vijiji kumepokewa jumla ya maombi 35 ya uvunaji wa mazao mbalimbali ya misitu kwa kipindi cha mwaka 2019/20 kutoka katika vijiji 11, yalipokewa kwenye ofisi ya Ofisa Misitu wa Wilaya. Maombi hayo yanahusu uvunaji wa magogo.Alisema kuna tabia baada ya watu kupewa maeneo, wanaingia katika maeneo wasiyoruhusiwa na kusema kufanya hivyo ni kwenda kinyume na uvunaji endelevu na kusema atabayebainika atachukuliwa hatua.Pia mkuu wa wilaya alisema wananchi wanastahili kuacha kuuza mkaa holela kwa kuwa kunaleta mkanganyiko katika uvunaji na pia katika kuelewa kiasi kilichopo katika misitu kinachostahili kuvunwa kama mkaa.Aidha, alionya utoroshaji wa mazao ya misitu kupitia bandari zisizoruhusiwa na kwamba atakayekamatwa atachukuliwa hatua za kisheria. Katika kikao hicho kabla ya kupitisha majina, Meneja wa Wakala wa Misitu nchini (TFS) Kilwa, Abbas Said alisoma taarifa ya utekelezaji wa usimamizi wa uvunaji wa mazao ya misitu kwa mwaka 2018/2019.Alisema idadi ya maombi ya wafanyabiashara wa mazao ya misitu waliopitishwa kwa ajili ya uvunaji kupitia vikao vya uvunaji vilivyofanyika kati ya Julai 2018 hadi Mei, mwaka huu walikuwa 157, kutoka katika vijiji 35 vinavyopatikana katika mataji wazi 13 na vijiji vinavyozunguka msitu wa Taifa wa Mitarure. Alisema waliojitokeza kuvuna walikuwa 89 na miti iliyovunwa kwa wingi ni mninga, mkongo, mnangu, mtondoro, msekeseke na mpingo.Aidha, alisema kwa kipindi cha kuanzia Julai 2018 hadi Juni mwaka huu, TFS wilaya imekusanya Sh bilioni 2.141 kutokana na tozo za mazao mbalimbali ya misitu, usajili na ada mbalimbali na kuongeza kuwa mapato hayo yamezidi malengo kwa asilimia 34.7.Akizungumzia mapato yatokanayo na mazao ya misitu katika Misitu ya Hifadhi ya Vijiji, Meneja huyo wa TFS alisema kwa kipindi cha mwaka 2018/19, Halmashauri ya Wilaya ya Kilwa imewezesha vijiji vinane kukusanya na kujipatia Sh milioni 221.35 zilizotumika katika utekelezaji wa miradi ya maendeleo kama vile elimu, afya, maji na huduma za kijamii. Pia Halmashauri ya Wilaya ilipata Sh milioni 22.13 kama CESS na mgawo utokanao na uuzaji wa mazao ya misitu katika vijiji.