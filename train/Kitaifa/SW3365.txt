 BENKI ya Dunia imeidhinisha mkopo wenye thamani ya dola za Marekani milioni 250 kwa ajili ya mpango wa ujenzi wa nyumba za makazi nafuu.Mpango wa ujenzi wa nyumba za gharama nafuu kwa ajili ya wananchi ni sehemu ya vipaumbele vya chama cha Jubilee kinachoongozwa na Rais Uhuru Kenyatta. Mpango huo wa Rais Uhuru Kenyatta maarufu Big Four Agenda, unalenga kujenga nyumba za bei nafuu kiasi cha 500,000 hadi kufikia mwaka 2022 ambapo nchi hiyo itaingia katika uchaguzi mkuu.Mkopo huo unakuja wakati ambapo mpango wa ujenzi wa nyumba zaidi ya 2,000 katika awamu ya kwanza ya mradi huo ukiwa umezuiwa na mahakama kufuatia mkakati wa serikali wa kuwakata wafanyakazi asilimia 1.5 ya mishahara yao kwa ajili ya kugharamia ujenzi wa nyumba hizo kupelekwa mahakamani. Kwa mujibu wa Chama cha Usimamizi wa Miundombinu nchini Kenya (KPDA), taifa hilo linahitaji kiasi cha dola za Marekani bilioni 1.4 sawa na shilingi za Kenya bilioni 140 ili kugharamia mpango mzima wa mradi wa ujenzi wa nyumba hizo.Mradi huo mkubwa kabisa wa serikali unatarajiwa kuwasaidia wananchi wa Kenya wenye uwezo mdogo na ambao hawawezi kugharamia maisha ya nyumba za gharama kwa muda mrefu.  Nyumba za mijini kwa sasa sio rafiki kabisa kwa wananchi walio wengi wa Kenya kutokaa na kuwa na gharama kubwa za kulipwa,  alisema Felipe Jaramillo ambaye ni Mkurugenzi wa Benki ya Dunia nchini Kenya.Kwa mujibu wa Benki ya Dunia, mpaka sasa benki za biashara za Kenya zina mikopo ya nyumba inayofikia 26,000 ya mtu mmoja ambayo ina thamani ya shilingi za Kenya milioni 11 sawa na dola za Marekani 110,000. Asilimia kubwa ya wananchi wa Kenya wanapata mikopo yao kupitia taasisi za fedha za kuweka na kukopa (Saccos) ambazo zinakadiriwa kutoa mikopo kwa asilimia 90 ya wananchi wa Kenya kwa ajili ya kulipa pango la nyumba.Sababu kubwa ya wananchi wa Kenya kukimbilia kuchukua mikopo katika Saccos inasemwa kuwa ni kutokana na taasisi hiyo kutoza asilimia ndogo ya riba ikilinganishwa na mikopo ya mabenki.Saccos zote nchini Kenya hutoza asilimia 12 ya riba kwa kila mkopo unaochukuliwa na wateja wao bila kujali kiwango cha fedha kilichochukuliwa. Hiki ni kiwango nafuu zaidi ikilinganishwa na riba katika mabenki ambazo hufikia asilimia hadi 19. Kila mwaka Kenya inahitaji nyumba zaidi ya 200,000 ili kukidhi mahitaji yaliyopo lakini mpaka sasa ni nyumba 50,000 zinazojengwa tu kwa mwaka hali ambayo inawaweka wananchi wengi wan chi hyo katika wakati mgumu.