 BARAZA la Taifa la Hifadhi na Usimamizi wa Mazingira (NEMC), limelaani upungufu mkubwa katika usimamizi wa ukusanyaji na utupaji taka na kuzitaka serikali za mitaa zisimamie kikamilifu utupaji wa aina zote za taka.Pia baraza hilo limehimiza urejelezaji wa taka ngumu kwa manufaa ya taifa. Mkurugenzi Mkuu wa NEMC, Dk Samuel Gwamaka amevitaja vifungu mbalimbali vya sheria vinavyoharamisha utupaji taka ovyo na kuharibu mazingira ya Tanzania na mamlaka husika kukomesha tabia hiyo. Ni marufuku kutupa taka ya aina yoyote hatari, kemikali, mafuta au mchanganyiko wenye mafuta kwenye chanzo au mkondo wa maji au sehemu yoyote ya mazingira kama ilivyobainishwa kwenye vifungu vya 119-110 vya Sheria ya Usimamizi wa Mazingira ya Mwaka 2004. Mtu yeyote atakayefanya hivyo ataadhibiwa kwa mujibu wa sheria, ikiwa ni pamoja na kulipa gharama za muondosha taka, kurejesha mazingira na kulipa fidia kwa madhara yaliyotokea,  alisema bosi huyo mpya wa NEMC.Akizungumza baada ya kufanya ziara eneo la Mbezi Beach  A  kwenye Mto Mbezi akiambatana na maofisa waandamizi wa baraza na polisi, Dk Gwamaka alisema baraza lake, polisi kwa kupitia kitengo chake za mazingira na Serikali za Mitaa watasimamia utekelezaji wa sheria ya mazingira.Wazalishaji wa taka wametakiwa kuchambua na kutenganisha taka pale zinapozalishwa na baraza limebainisha kwamba kifungu cha 135(2)(3) cha Sheria ya Usimamizi wa Mazingira na kanuni zake zinamtaka mzalishaji taka zenye madhara kupunguza uzalishaji wa taka hizo.  Mwenye kuzalisha taka zenye madhara atawajibika kuzitupa na pia atabeba dhamana kwa madhara ya taka hizo kwa afya ya watu, viumbe hai na kwa mazingira,  alieleza.Alizitaka bodi za maji na za mabonde zisimamie kikamilifu vyanzo na mikondo ya maji kwa mujibu wa Sheria ya Usimamizi wa Rasilimali za Maji ya mwaka 2009 ili kudhibiti utupaji taka na uchafuzi wa rasilimali maji. Dk Gwamaka kupitia baraza amezitaka halmashauri za manispaa na majiji kuwatambua na kuwasimamia kikamilifu wenye kampuni zinazozojihusisha na ukusanyaji, usafirishaji, uteketezaji na urejeshaji wa taka.Mkurugenzi huyo mkuu pia amewataka wadau na mamlaka mbali mbali waimarishe utoaji wa elimu ya udhibiti wa taka na urejelezaji wa taka ngumu kwa maslahi ya Taifa. NEMC imesema uzoefu unaonesha zipo changamoto katika usimamizi na udhibiti wa taka ngumu, taka hatarishi au zenye madhara na kufafanua kwamba hali hii imetokana na ongezeko la watu na ongezeko la uzalishaji wa taka ambao hauendani na uwekezaji kwenye miundombinu ya udhibiti wa taka hizo.Kwa upande wake, Kamishna Msaidizi wa Polisi (ACP) ambaye Mkuu wa Kitengo cha Mazingira wa jeshi hilo, Edward Balele amemhakikishia Mkurugenzi Mkuu wa NEMC kuwa tamko hilo litatekelezwa kwa kufuata sheria na kumuamba kila mtu awajibike katika nafasi yake.