 TAASISI ya Alliance For Democratic Organisation (ADO) imewataka wananchi kuwapuuza wanasiasa wanaoupinga muswada mpya wa vyama vya siasa, kwa madai kuwa hatua hiyo imelenga kutetea mkakati wao wa kuendeleza  Umungu mtu  ndani ya vyama vyao.Akizungumza na waandishi wa habari jijini Dar es Salaam jana, Kaimu Mkurugenzi Mkuu wa taasisi hiyo, Habibu Mchange, mbali na kuwajia juu wanasiasa waliokwenda katika vyombo vya sheria kupinga muswada huo, alimpongeza aliyeupendekeza kwa madai kuwa aliangalia maslahi mapana ya makundi ya watu wengi katika Taifa.Mchange alisema kimsingi muswada huo, umelenga marekebisho ili kuboresha mfumo wa demokrasia ya vyama vingi nchini ambao kwa kipindi kirefu umekuwa na dosari mbalimbali zikiwemo zinazozuia haki ya baadhi ya wanachama kupata nafasi ya kuongoza ndani ya vyama vyao. Alitoa mfano kwa wenyeviti wa baadhi ya vyama vya siasa nchini, kukaa katika nafasi zao kwa kipindi kirefu bila kuwapisha wengine, Mchange alisema ujio wa sheria hiyo mpya itakayotokana na muswada huo, itasaidia kuleta majibu tosha dhidi ya suala hilo. 