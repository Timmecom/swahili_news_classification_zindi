 NYUMBA 336 katika vijiji vya Kipeta na Kilyamatundu Kata ya Kipenta katika Bonde la Ziwa Rukwa wilayani Sumbawanga, zimebomoka na zingine kuezuliwa paa na kuta baada ya mvua kubwa ya mawe iliyoambatana na upepo mkali kunyesha kwa takribani dakika 45.Aidha, mkazi wa kijiji cha Kipeta, Elizabeth Manamba (85) amepoteza maisha baada ya kuta za nyumba alimokuwa amelala kumwangukia na kumuumiza vibaya kifuani huku watu 50 wakiwa wamejeruhiwa na kutibiwa katika Kituo cha Afya Kilyamatundu.Miongoni mwa waliojeruhiwa ni Ofisa Tarafa wa Kipeta, Jacob Nkungwe na mkewe, huku kuta za nyumba waliokuwa wakiishi zimeanguka na paa kuezuliwa. Mvua hiyo ilileta madhara makubwa katika Shule ya Sekondari Kipeta kwa kubomoa vyumba vitano vya madarasa, ofisi ya walimu, mabweni mawili nyumba moja ya mwalimu na vyoo.Kamanda wa Polisi Mkoa wa Rukwa, George Kyando alithibitisha tukio hilo. Alisema mvua hiyo ilianza saa tano usiku juzi na kudumu kwa saa 45. Akizungumzia tukio hilo, Mganga wa Kituo cha Afya Kilyamatundu, Neema Nyondo alisema usiku huo wa tukio, majeruhi wapatao 36 walipokewa kituoni hapo kwa matibabu huku baadhi yao wakiwa wamevunjika mikono, mbavu na miguu.Akimzungumzia marehemu Elizabeth Manamba, Nyondo alisema usiku huo alifikishwa katika kituo hicho akiwa amepoteza fahamu, baada ya kujeruhiwa vibaya kifuani kwa kuangukiwa na kuta za nyumba yake.Ndugu wa karibu wa marehemu, walidai kuwa wauguzi wa Kituo cha Afya Kilyamatundu waliwashauri wamkimbize mgonjwa wao Hospitali ya Kamsamba iliyopo wilaya ya Momba mkoa wa Songwe kwa matibabu zaidi, lakini wao waliamua kurejea naye nyumbani, ambapo alifariki dunia usiku huo. Mwenyekiti wa Halmashauri ya Wilaya ya Sumbawanga, Kalolo Ntila alisema hasara iliyosababishwa na mvua hiyo, haijafahamika na kwamba timu ya wataalamu itatumwa kufanya tathmini.Ofisa Mtendaji, January Ninde aliwataka wananchi wawahifadhi waathirika katika nyumba zao na kuwapatia msaada wa hali na mali, ikiwemo chakula na malazi. Baadhi ya waathirika walilieleza gazeti hili kuwa usiku huo wa tukio, walijaribu kujibanza uvunguni mwa vitanda ili kujiokoa, kutokana na mvua hiyo kuwa kubwa na upepo mkali. Mkuu wa Wilaya ya Sumbawanga, Dk Halfany Haule na kamati ya ulinzi na usalama, jana walitembelea kata ya Kipeta ili kujionea wenyewe athari iliyosababishwa na mvua hiyo na kuwapa pole waathirika.