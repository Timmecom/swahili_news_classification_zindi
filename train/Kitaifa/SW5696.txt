 BENKI Kuu ya Tanzania (BoT) imetoa ufafanuzi wa kudaiwa kutumia Jeshi la Ulinzi la Wananchi wa Tanzania (JWTZ) kufanya ukaguzi katika maduka ya kubadilishia fedha za kigeni maarufu Bureau De Change jijini Arusha.Katika ufafanuzi wake, BoT imesema hatua hiyo inatokana na kuongezeka kwa biashara za kubadilisha fedha kinyume cha sheria, ikiwemo ukuaji wa biashara haramu ya fedha za kigeni na utakatishaji fedha kupitia maduka hayo.Aidha Benki Kuu imesitisha utoaji wa leseni za biashara ya ubadilishaji fedha, huku ikisisitiza kuwa maombi mapya hayatapokewa hadi taratibu mpya za uendeshaji wa biashara hiyo, zitakapokuwa tayari.Akizungumza jana jijini hapa, Gavana wa BoT, Profesa Florence Luoga alisema kuwa awali kazi ya ukaguzi wa maduka ya kubadilisha fedha, ilifanywa mara mbili, lakini juhudi zake hazijazaa matunda.Hivyo, alisema waliamua kutumia JWTZ ili kufanya ukaguzi wa mara moja katika maduka yote ya Jiji la Arusha. Alisema operesheni hiyo ni ya tatu kufanyika na imezaa matunda, kwani imegundulika kuwa kuna mtandao mpana madhubuti, ambao ulilenga kuhakikisha kuwa shughuli za udhibiti wa biashara hiyo haramu hazifanikiwi. Alisema operesheni hiyo ilifanyika kwa usalama bila kuathiri shughuli za wananchi, kama ambavyo ilikuwa inavumishwa. Tunawashukuru wananchi kwa uvumilivu wenu na hivi sasa taratibu zinazoendelea ni za kisheria huku mahojiano na wahusika yanakamilishwa,  alisema. Alisema operesheni hiyo ilishirikisha wanajeshi wa JWTZ wakiwa na sare zao bila silaha na wananchi waliarifiwa kutoingia mahali husika kwa wakati huo. Tumelazimika kutumia Jeshi la Ulinzi la Wananchi Tanzania kwa sababu polisi walikuwa wakisimamia mitihani ya kidato cha pili, hivyo tumetumia JWTZ kwa ajili ya operesheni hiyo ambayo imezaa matunda na walikuwa katika sare zao bila silaha,  alisema.Alisema wale wote watakaokutwa na tuhuma za ukiukwaji wa sheria, watashughulikiwa kisheria. Aidha, gavana huyo wa BoT alisema kuwa katika kipindi cha miezi mitatu sasa, Benki Kuu imesitisha utoaji wa leseni za biashara ya ubadilishaji fedha; huku maombi yote yakiwa yamesitishwa. Kwamba maombi mapya, hayatapokewa hadi taratibu mpya za uendeshaji wa biashara hiyo zitakapokuwa tayari.Pia, alisema wale wote watakaopatikana na makosa ya uvunjaji wa sheria, leseni zao zitafutwa na hawataruhusiwa kufanya biashara hiyo tena katika kipindi hiki wakati kesi zao zinashughulikiwa kisheria ili kuzuia kuendelea kwa biashara haramu. Aliongeza kuwa leseni zao zinasitishwa na wanatakiwa kuzirudisha Benki Kuu mpaka kesi zao zitakapokamilika na baada ya hapo taratibu mpya zitatumika. Wale wote ambao walipatikana na tuhuma za ukiukaji sheria katika operesheni mbili zilizopita na kufikishwa polisi, wanatakiwa kurejesha leseni zao Benki Kuu mara moja na leseni zao zinasitishwa hadi kesi zao zitakapokamilika,  alisema.Alisisitiza kuwa uchunguzi uliofanyika, umebaini kuwa kuna maduka ya kubadilishia fedha ambayo hayakidhi vigezo vyote ingawa yana leseni zilitolewa kwao baada ya taarifa kupotoshwa na hivyo wote watapewa notisi ya kusitisha leseni na maduka yao kufungwa. Yeyote ambaye anajua leseni yake ina dosari anashauriwa kurejesha leseni hiyo kwa hiari na wale ambao wanaendesha maduka ya kubadilisha fedha bila leseni au kwa kutumia leseni zisizo zao wanatakiwa kufunga maduka yao mara moja kabla hawajafikiwa na mkono wa sheria. Alisema ili kuzuia watu wasiostahili kujipenyeza na kujipatia leseni za biashara ya ubadilishaji fedha, BoT imefanya mabadiliko ya ndani na inakamilisha taratibu mpya kuhusu uendeshaji wa biashara hiyo na itatoa taarifa.Alisema operesheni hiyo inaingia katika hatua za kisheria zinazoweza kupelekea baadhi ya wahusika kupelekwa mahakamani na kuongeza kuwa BoT haitaendelea kutoa taarifa zinazowahusu wahusika kwa sababu kwa kufanya hivyo kunaweza kuingilia uhuru wa mahakama.