 KAMISHNA Msaidizi Mwandamizi wa Jeshi la Polisi Zanzibar, Aziz Juma (59) amefariki dunia baada ya kudaiwa kujinyonga nyumbani kwake Bububu mjini hapa.Kamishna Mkuu wa Jeshi la Polisi Zanzibar, Mohamed Haji Hassan amethibitisha kutokea kwa kifo hicho, alipozungumza na gazeti hili jana.Hata hivyo, Kamishna huyo wa Jeshi la Polisi amesema chanzo cha kifo hicho hakijajulikana. Kamishna huyo Msaidizi Mwandamizi wa Polisi anadaiwa kuwa alijinyonga nyumbani kwake kwa kutumia kamba mpya aina ya katani. Uchunguzi wa awali wa kifo chake unaonesha kuwa amejinyonga lakini hatujafahamu hadi sasa sababu za kujinyonga kwake. Tunaendelea kufanya uchunguzi wa kina ili kubaini ukweli wa tukio hili,na taarifa zitatolewa baada ya uchunguzi kukamilika,  alisema Kamishna Hassan.Aziz Juma alizaliwa Michakaeni Kisiwani Pemba mwaka 1960 na ameacha wake wawili na watoto watano.Alizikwa jana katika makaburi ya Mwanakwerekwe Unguja na maziko yake kuhudhuriwa na mamia ya wananchi, wakiwemo askari wa vikosi vya Serikali ya Mapinduzi Zanzibar (SMZ).