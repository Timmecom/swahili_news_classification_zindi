 KOCHA Mkuu wa Simba, Patrick Aussems amesema baridi inawapa changamoto, lakini anaamini watazoea na kuwa fiti kabla ya mchezo wa Ligi ya Mabingwa wa Afrika dhidi ya Al Ahly unaotarajiwa kuchezwa kesho Uwanja wa Borg El Arab.Kwa mujibu wa taarifa kutoka Alexandria, Misri, baridi imekuwa ikiisumbua Simba wakati wa mazoezi, lakini wana uhakika wachezaji watazoea na watafanya vizuri katika mchezo wao huo wa Kundi D. Aussems alisema wamefanya mazoezi ila baridi inawapa changamoto, lakini anaamini watazoea na kuwa fiti kwa mchezo huo.  Jana usiku na leo tumefanya mazoezi ila baridi inawatatiza wachezaji wangu kwa vile walizoea joto, pia tumebahatika kutazama video za mechi mbalimbali za wapinzani wetu,  alisema Aussems.Pia amefurahi kurejea uwanjani kwa mshambuliaji John Bocco na kusema atamtumia kama moja ya silaha katika mchezo huo utakaofanyika kesho mjini Alexandria, Misri.  Bocco amerejea kujiunga na sisi, ni moja ya silaha ambayo ninaihitaji kuitumia kuwafunga Al Ahly, kwani ni mchezaji mzuri na atatusaidia kwenye michuanoi hii, alisema. Simba inatarajia kupambana na wenyeji Al Ahly ukiwa mchezo wake wa tatu katika Kundi D wa Ligi ya Mabingwa wa Afrika ikiwa imeshinda mechi moja na JS Suoura kwa mabao 3-0 kabla ya kufungwa na AS Vita Club ya Congo kwa mabao 5-0.Kwa sasa Al Ahly inaongoza kundi hilo ikiwa na pointi nne, ikifuatiwa na As Vita yenye pointi tatu, sawa na Simba huku wakipishana kwa tofauti ya mabao ya kufunga na kufungwa huku JS Suoura ikishika mkia katika kundi hilo ikiwa na pointi yake moja. Wakati huohuo, Bodi ya klabu ya Al Ahly ilikutana juzi pamoja na mambo mengine ilijadili mchezo huo wa kesho dhidi ya Simba utakaofanyika Misri usiku. Mkutano huo uliongozwa na mwenyekiti wa bodi ya wakurugenzi wa klabu hiyo, Mahmoud Al Khatib, ambayo ilikutana juzi, ikiwa ni mkutano wao wa kwanza kabisa kufanyika mwaka huu.Kwa upande mwingine, kocha wa Uruguay wa timu hiyo Martin Lasarte, ameelezea furaha yake baada ya kuifunga Wadi Degla 2-1 katika raundi ya 20 ya Ligi Kuu ya Misri uliofanyika kwenye Uwanja wa Petro Sport. Lasarte alisema kuwa kupata pointi tatu ni kitu muhimu zaidi kwa Al-Ahly katika kipindi hiki, akidokeza kuwa kiwango hicho ni mwendelezo kwa ajili ya mechi ijayo. Mechi hiyo itasaidia kurekebisha makosa kabla ya kukutana na Simba ya Tanzania katika mchezo wa Ligi ya Mabingwa wa Afrika Kundi D.Alisema kuwa timu hiyo juzi iliendelea na mazoezi kujiandaa kwa ajili ya mchezo huo dhidi ya Simba utakaofanyika Jumamosi. Hata hivyo, timu hiyo itamkosa Yasser Ibrahim, beki ambaye aliumia misuli walipocheza dhidi ya Wadi Degla, mchezaji anayetarajia kufanyiwa vipimo ili kuona ameumia kiasi gani na atahitaji muda gani kupona. Mchezaji huyo alitolewa uwanjani walipocheza dhidi ya Wadi Degla. Nafasi yake ilichukuliwa na Saad Samir ambaye naye ametokea katika kipindi cha kupona maumivu, ambayo yamemweka kando kwa wiki kadhaa.