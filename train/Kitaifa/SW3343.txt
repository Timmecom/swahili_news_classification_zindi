 WAZIRI wa Mifugo na Uvuvi, Luhaga Mpina ameibua ufi sadi wa kutisha katika biashara ya chanjo za mifugo na kumuagiza Mkurugenzi wa Huduma za Mifugo nchini (DVS) kuandaa haraka mwongozo utakaosimamia mfumo mzima wa uzalishaji, uagizaji, usambazaji na uchanjaji wa mifugo.Aidha ametaka kuwekwa kwa bei elekezi itakayowezesha wafugaji kupata chanjo kwa gharama nafuu.Mpina alisema kwa miaka mingi wafugaji wamefanyiwa dhuluma kubwa kwa kuuziwa chanjo zaidi ya mara tano ya bei halisi, licha ya baadhi ya chanjo hizo kuzalishwa na Taasisi ya Chanjo za Mifugo Kibaha (TVI) ambayo ni taasisi ya serikali iliyopewa jukumu la kurahisisha upatikanaji wa chanjo na kwa gharama nafuu.Waziri Mpina alisema Taifa limefikia hapo kutokana na kukosekana usimamizi madhubuti wa utoaji chanjo nchini hali iliyochangia kuwakatisha tamaa wananchi kuhudumia mifugo yao na kusababisha mingi kufa kwa kukosa chanjo.Akizungumza mara baada ya kutembelea Taasisi ya Chanjo Kibaha (TVI) na Wakala wa Maabara ya Veterinari Tanzania (TVLA), Waziri Mpina alielezea kusikitishwa kwake na usimamizi dhaifu wa mfumo wa ununuzi, usambazaji na uchanjaji wa mifugo nchini na kutaka hatua za haraka zichukuliwe ili kuondoa dosari hizo.Mpina alisema TVI inazalisha na kuuza chupa ya chanjo ya kimeta kwa Sh 20,000 yenye uwezo wa kuchanja ng ombe 100 ambapo kila ng ombe mmoja hutakiwa kugharamia Sh 200 lakini katika hali isiyokuwa ya kawaida halmashauri, Maofisa Mifugo na wafanyabiashara wengine wanachanja kwa Sh 5,000 kwa ng ombe mmoja sawa na gharama ya Sh 1, 000,000 kwa chupa jambo ambalo ni dhuluma na wizi mkubwa kwa wafugaji.Mpina alisema Mkurugenzi wa Huduma za Mifugo ndiye mwenye mamlaka kwa mujibu wa sheria wa kusimamia huduma za mifugo kote nchini hivyo akakumbusha kuwa ugatuaji wa madaraka haukugatua sera na sheria bali ni uendeshaji tu wa shughuli.Aliwaambia madaktari wa mifugo wa mikoa na wilaya kuwa pamoja na ugatuaji wa madaraka bado wanawajibika kwa Mkurugenzi wa Huduma za Mifugo .Mpina alisema baadhi ya halmashauri zimekuwa zikiwapiga faini wafugaji kati ya Sh 5,000 na Sh 50,000 kwa kichwa cha ng ombe kwa kisingizio cha kushindwa kuogesha mifugo yao ambapo hata fedha zenyewe wanazowatoza hazirudi kuhudumia mifugo badala yake zinaishia kugawana posho za vikao na kuwageuza wafugaji kuwa chanzo chao cha mapato.Pia alimuagiza Mkurugenzi wa Huduma za Mifugo na Mkurugenzi wa Mamlaka ya Chakula na Dawa (TFDA) kukaa pamoja na kuondoa mwingiliano wa majukumu wa taasisi hizo mbili ambao kwa kiasi kikubwa unaathiri usimamizi na udhibiti wa utoaji huduma za mifugo.