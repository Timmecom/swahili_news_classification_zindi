 WAZIRI wa Nchi, Ofisi ya Waziri Mkuu (Uwekezaji), Angella Kairuki amekutana na watumishi wa ofisi yake mara ya kwanza tangu alipoteuliwa na Rais John Magufuli kushika wadhifa huo mpya na kuahidi ushirikiano.Alikutana na watumishi hao jana katika ofisi hiyo jijini Dodoma na kuzungumza nao ili kufahamiana. Mkutano huo ulihudhuriwa na Waziri wa Nchi, Ofisi ya Waziri Mkuu anayeshughulikia Sera, Bunge, Kazi, Vijana, Ajira na wenye Ulemavu, Jenista Mhagama na Naibu wake, Anthony Mavunde. Wengine ni makatibu wakuu wa ofisi hiyo, Maimuna Tarishi anayeshughulikia Bunge na Waziri Mkuu na Dorothy Mwaluko anayeshughulikia Sera, Uratibu na Uwekezaji.Kairuki ambaye kabla ya uteuzi huo alikuwa Waziri wa Madini, aliwataka watumishi hao kufanya kazi kwa umoja na uzalendo ili kujiletea maendeleo na kuahidi kushirikiana nao muda wote atakaokuwa hapo.  Kipekee ninawashukuru viongozi na watumishi wote wa Ofisi ya Waziri Mkuu kwa mapokezi mazuri na hii ni ishara ya umoja wenu na ninaahidi kushirikiana na watendaji wote katika utekelezaji wa majukumu tuliyonayo kwa maslahi mapana ya ofisi yetu na Taifa kwa ujumla,  alisisitiza Waziri Kairuki.Waziri Jenista aliwapongeza watumishi wa ofisi yake kwa kutekeleza majukumu, akiwataka kuwa na uzalendo na weledi wa hali ya juu.  Tutatoa ushirikiano katika utekelezaji wa kazi za kila siku kwa kuzingatia hii ni familia moja yenye nia moja kuunga mkono jitihada za Rais kujiletea maendeleo,  alisema Jenista.