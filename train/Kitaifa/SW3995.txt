 MAKAMU wa Pili wa Rais wa Zanzibar, Balozi Seif Ali Iddi amesema wakati serikali inatarajia kufanya marekebisho ya mishahara kwa wafanyakazi wake wenye uzoefu na makundi mengine ambayo hayakunufaika na nyongeza za mishahara iliyopita, Sh bilioni nne zimetengwa kwa lengo la kuwapatia mikopo vijana ili wajiajiri.Balozi Iddi alisema sambamba na fedha hizo, Serikali ya Abu Dhabi kupitia Mfuko wa Khalifa (Khalifa Fund) itatoa Sh bilioni 23 kwa Zanzibar kwa ajili ya kusaidia tataizo la ajira kwa vijana wa Zanzibar.Aliyasema hayo wakati akitoa hoja ya kuahirisha Mkutano wa 14 wa Baraza la Tisa la Wawakilishi lililojadili Bajeti ya Serikali kwa mwaka wa fedha wa 2019/2020 uliokuwa ukifanyika katika Ukumbi wa Baraza la Wawakilishi uliopo Chukwani nje kidogo ya Mji wa Zanzibar. Alisema kupatikana kwa fedha hizo kunatokana na ziara aliyoifanya Rais wa Zanzibar na Mwenyekiti wa Baraza la Mapinduzi, Dk Ali Mohamed Shein katika Nchi za Falme za Kiarabu mwishoni mwa mwaka jana.Alieleza katika kutekeleza azma hiyo, Serikali ya Mapinduzi ya Zanzibar pia baadaye itaongeza kiasi kama hicho kitakachotolewa na Mfuko wa Khalifa wa Abu Dhabi ili kusaidia miradi ya vijana nchini. Balozi Iddi alisema serikali imekuwa ikichukua hatua mbali mbali ili kuhakikisha vijana wake wanapata ajira, ikielewa ukubwa wa tatizo hilo ambalo ni changamoto wa dunia ikiwemo Zanzibar na Tanzania kwa ujumla.Alitoa wito kwa vijana hasa wale wanaomaliza vyuo vikuu na elimu ya sekondari kujikusanya pamoja katika kubuni au kutafuta mradi wa kufanya ili kuitumia vyema fursa iliyopo. Akizungumzia suala la ardhi, Makamu wa Pili wa Rais wa Zanzibar amewaomba watendaji wote waliopewa dhamana ya usimamizi wa sheria za ardhi wawe wazalendo kwa kutumia taaluma zao ili kutatua migogoro ya ardhi iliyopo kuanzia shehia, wilaya, mikoa hadi Taifa kwa ujumla.Alisema Zanzibar kwa sasa ina sheria tisa zinazohusiana na matumizi bora na endelevu ya ardhi, lakini bado kumejitokeza baadhi ya viongozi, watendaji wa serikali na baadhi ya watu kuendelea kutoziheshimu sheria hizo. Alisema wahusika hao wamekuwa na tabia ya kuwa madalali wa kuuza au kuchukua ardhi bila ya kufuata sheria na taratibu zilizopo hali inayosababisha dhuluma na migogoro mingi katika jamii.Balozi Iddi alionya kwamba serikali haitomvumilia na itamchukulia hatua kali mtu ye yote atakayekuwa na tabia ya udalali au kuhodhi ardhi kwa utashi wake na kwenda kinyume cha sheria za nchi zilizopo. Aliwaomba wajumbe wa Baraza la Wawakilishi na wananchi wote wa Zanzibar kutambua kwamba ardhi ni rasilimali muhimu katika maendeleo ya Taifa na wananchi wake kiuchumi na kijamii.Alisema kwa mujibu wa Katiba na Sheria za Zanzibar, rasilimali hiyo itawawezesha kuwa mali ya serikali, hivyo wananchi na taasisi za umma zitapewa ardhi kwa matumizi yao tu na haitoruhusiwa kuuzwa, kurithi, kugaiana au kupeana kwa namna ye yote ile bila ya utaratibu na amri itakayotolewa na serikali kwa mujibu wa sheria.