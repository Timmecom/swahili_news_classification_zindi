 RADA ya kwanza kati ya nne za kisasa zilizonunuliwa na serikali kwa lengo la kuimarisha usalama wa anga na nchi kwa ujumla, imewasili nchini kutoka kiwandani Ufaransa na inatarajiwa kufungwa wakati wowote mwezi ujao kwenye Uwanja wa Ndege wa Kimataifa wa Julius Nyerere (JNIA) jijini Dar es Salaam.Nyingine tatu zinazoendelea kutengenezwa na kampuni ya M/S Thales Las France SAS ya Ufaransa, zinatarajiwa kuwasili kwa nyakati tofauti kati ya Februari na Septemba mwakani, kwa ajili ya viwanja vya ndege vya Mwanza, Kilimanjaro na Songwe (Mbeya). Rada hizo zitakazounganishwa katika mfumo mmoja, jumla zina thamani ya Sh bilioni 67.3.Mkurugenzi Mkuu wa Mamlaka ya Usafiri wa Anga Tanzania (TCAA), Hamza Johari alithibitisha jana kuwasili kwa rada hiyo ya kwanza, na kusema kuwa, hatua hiyo ni muhimu kwa taifa, kwani itasaidia kuongeza usalama lakini pia kukuza mapato ya nchi kupitia Sekta ya Anga.Alisema rada zote nne zitakapokamilika kufungwa Oktoba mwakani, zitakuwa na uwezo wa kuona aina yoyote ya ndege inayoingia ama kupita katika anga la Tanzania ili kuhakikisha nchi inakuwa salama muda wote.Tayari jengo la kisasa kwa ajili ya rada iliyowasili limekamilika kwa asilimia 95. Aliongeza kuwa, mradi huo utasaidia kuongeza mapato ya nchi na utaokoa fedha nyingi zilizokuwa zikipotea kutokana na tozo mbalimbali.Kwa sasa, TCAA inakusanya wastani wa Sh bilioni 74 kwa mwaka na rada mpya itakapokamilika, mapato yanatarajiwa kuwa zaidi ya Sh bilioni 100. Kwa mujibu wa Johari, mradi wa rada ni miongoni mwa mipango iliyopewa kipaumbele cha juu na menejimenti ya TCC kwa lengo la kuboresha huduma za uongozaji wa ndege kwa haraka, tija na kuongeza usalama katika sekta ya usafirishaji anga nchini na duniani.Alisema kufungwa kwa rada za kisasa nchini, kutaongeza imani ya wadau wa sekta ya usafiri wa anga duniani kuwa na imani ya kutumia anga la Tanzania, hivyo kuvutia ndege nyingi kutoka sehemu mbalimbali duniani. Mbali ya safari za kibiashara, tuna imani hata watalii wataongezeka na kuzidi kuimarisha uchumi wa nchi,  alisema Johari. Alisisitiza kuwa, usalama wa anga ni jambo muhimu kwa kuwa katika sekta ya usafiri wa anga, ndege inaporuka juu au kutaka kutua lazima kuwa na mifumo bora tena ya kimataifa, na ndio maana tangu alipoingia kwenye mamlaka hiyo, aliweka msukumo mkubwa wa kuhakikisha usalama wa anga unakuwa imara na madhubuti.Alisema TCAA wana dhamira ya dhati ya kuwekeza katika usalama wa anga ili kuzidi kuipaisha Tanzania kimataifa, kwani ukaguzi wa Shirika la Kimataifa la Usafiri wa Anga (ICAO) umeitaja kuwa ni moja ya nchi salama kwa usafiri wa anga. Matokeo ya ukaguzi yaliyotolewa Septemba 2017, ambapo yameonesha uwezo wa Tanzania katika kusimamia Sekta ya Anga yamepanda kutoka asilimia 37.8 kwa mwaka 2013 hadi asilimia 64.35 kwa mwaka 2017 ni mafanikio makubwa kwa nchi kutokana na nchi kuwa katika alama ya juu ya wastani wa asilimia 60 ambavyo ndio viwango vya kimataifa,  alisema.Kwa mujibu wa Johari, mradi wa ujenzi wa rada uliowekewa jiwe la msingi na Rais John Magufuli Aprili 2, mwaka huu, kwa ujumla utakamilika baada ya miezi 18. Mradi wa kwanza utakaoanza kufungwa mapema mwezi ujao na wataalamu kutoka Afrika Kusini utakamilika ndani ya miezi mitano, mitatu ya usimikaji raba na miwili ya kuioanisha na mifumo iliyokuwepo. Baada ya kukamilika kwa miradi hii ya ufungaji wa rada, itaongezeka ufanisi wa ukusanyaji wa mapato zaidi ikiwemo uwezo wa kuongoza ndege utakuwa maradufu, yatafanya ufanisi kwenye tozo za uongozaji wa ndege,  alisema Johari.Mkurugenzi wa TCAA alisema mradi huo, unagharimiwa kwa asilimia 100 na serikali, ambapo TCAA imechangia asilimia 45 ya mapato yake, huku serikali kuu ikitoa asilimia 55 na kwa kiasi kikubwa fedha zimepatikana kutokana na kubana matumizi ikiwa ni kuunga mkono sera ya kubana matumizi.Akiweka jiwe la msingi la ujenzi wa mradi wa rada mpya jijini Dar es Salaam Aprili 2 mwaka huu, Rais Magufuli aliipongeza TCAA kwa kuendelea kuweka mkazo katika kuhakikisha usalama wa anga.Alisema anaamini kukamilika kwa mradi huo, kutachangia kuimarika kwa sekta ya utalii, kwani zaidi ya asilimia 70 ya watalii wanatumia usafiri wa anga, hivyo ni dhahiri watafurika kutokana na kuwa na uhakika wa usalama wa anga.