 MAHAKAMA ya Hakimu Mkazi Kisutu iliyopewa mamlaka ya kusikiliza kesi za mauaji imemuhukumu kifungo cha miaka miwili jela, Novat Kaberwa, baada ya kukiri kumuua bila kukusudia mke wake, Clara Munisi.Katika kesi hiyo, Kaberwa alikuwa akikabiliwa na shtaka la kumpiga mke wake baada ya kurudi nyumbani saa 3:00 usiku na kukuta watoto wameshinda njaa na mama yao (marehemu) kutokujulikana alipokwenda na baadaye kurudi akiwa amelewa kwa kutumia hela ya matumizi aliyoacha kwa ajili ya matumizi ya nyumbani.Msajili wa Mahakama Kuu, Pamela Mazengo, alitoa hukumu hiyo jana baada ya mshitakiwa kusomewa maelezo ya awali na Wakili wa Serikali, Justus Ndibalema na kukubali kumuua mke wake bila kukusudia.Mazengo alisema amezingatia hoja zote zilizotolewa na mawakili wa utetezi kuwa mshitakiwa ameipunguzia gharama Mahakama kwa kukiri kosa na pia amezingatia mazingira ya tukio lilivyotokea.Kabla ya adhabu hiyo kutolewa, Wakili wa Utetezi, Venance Victor, akishilikiana na Hashimu Mziray na Neema Kalabuha, aliiomba Mahakama impunguzie adhabu mteja wao kwa sababu ni kosa lake la kwanza na pia ana watoto wawili ambao hawana mtu wa kuwaangalia.Victor alidai mteja wao alikaa mahabusu tangu Julai 15, 2016 na kipindi hicho cha zaidi ya miaka mitatu amejifunza na amebadilika na hakuna kosa lolote alilolitenda akiwa gerezani na pia anajutia alichokitenda.Pia, wakili huyo aliiomba Mahakama impunguzie adhabu mteja wake kutokana na kuwa ni mhandisi ambaye amesomeshwa na serikali mchepuo wa sayansi na serikali ina muhitaji ili aweze kukamilisha miradi ambayo aliyopewa. Kumbukumbu zinaonesha mshitakiwa pamoja na kampuni yake ya Best World Engineering alikuwa ikimepewa mradi wa kurekebisha barabara ya Mikumi - Kilosa, hadi sasa serikali imeshindwa kutekeleza kwa wakati kwa sababu mshitakiwa yupo ndani,  alisema Victor.Wakili huyo, pia alidai katika tukio hilo hakuna silaha yoyote iliyotumika kuonesha alifanya kitendo hicho kwa kudhamiria na kwamba marehemu hakufia eneo la tukio bali alifia hospitali.