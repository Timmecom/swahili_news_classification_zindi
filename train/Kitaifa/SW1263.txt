 RAIS John Magufuli amewaweka kikaangoni wakuu wa mikoa ambayo haijaanzisha masoko ya madini na kuwapa siku saba wawe wametimiza agizo hilo, huku akiwaonya pia viongozi wote wasiotekeleza maagizo yake.Kauli hiyo aliitoa jana wakati akizungumza kwenye mkutano wa hadhara wilayani Chunya baada ya kuzindua barabara ya Mbeya-Chuya kilometa 72 na kuweka jiwe la msingi la kipande cha kilometa 39 Chunya-Makongorosi.Rais Magufuli alisema wananchi wanasafirisha madini kwa sababu viongozi wameshindwa kuwajengea soko la kuuza madini na kwamba wenye makosa sio wananchi bali ni viongozi hao wasioweza kutekeleza wajibu wao katika mikoa yao.Aidha, Rais Magufuli pia amekemea vitendo vya imani potofu vya ubakaji kwa watoto na mauaji ya watu kwenye ulemavu wa ngozi ambapo amewataka viongozi kutofumbia macho sheria ichukue mkondo wake.Kuhusu soko la madini, Rais Magufuli ametoa siku saba kwa Mkuu wa Mkoa wa Mbeya, Albert Chalamila kujenga soko la madini wilayani Chunya na kuwataka wakuu wengine wote wa mikoa kufanya hivyo. Agizo hili sio kwa wachunya tu, wa Katavi ajiandae, wa Rukwa, Arusha... siwezi kuwa na wakuu wa mikoa ambao natoa maagizo hawatekelezi kwangu ni kufanyia kazi na kazi yenyewe ni kuwatumikia wanyonge walinichagua Magufuli kafunge makufuli hayo  amesema Rais Magufuli.Rais Magufuli alisema katika sekta ya madini serikali imejitahidi kuondoa kodi nyingine ili kuhakikisha wananchi wanaondokana na kero.Aidha, alisema Waziri ya Madini ameeleza kwamba Chunya ni ya pili kwa kuzalisha dhahabu na kwamba aliagiza soko la madini kujenga kila Mkoa lakini cha ajabu ni kwamba hajaona soko hilo Chunya na kwingineko. Lakini Mkuu wa Mkoa yupo, Mkurugenzi yupo, wachimbaji wapo lakini soko hamjaanzisha maana yake nini? Sasa ninataka katika mwendo huohuo ndani ya siku saba liwe limefunguliwa, amehoji Rais Magufuli. Nimeshatoa maelekezo nimemaliza, jana Mkuu wa Mkoa nimekusifia lakini kwa hili hapana, kuna wakuu wa mikoa mingine wananisikia hawataki kufanyia kazi, sheria imeshapitishwa na Bunge, kama Mkuu wa Mkoa wa Geita ameweza nyie mnashindwa nini? chukua hata gari ya mkuu wa mkoa uzeni humo madini  amesema. Barabara ya lami ipo, umeme na ninyi mpo, na mishahara mnalipwa tarehe 18, magari mnayo, kamati ya ulinzi na usalama mpaka na mabomu,  amesema Rais Magufuli na kuongeza kuwa anaamini mkuu huyo wa Mkoa wa Mbeya anafanya kazi nzuri lakini kwa hilo la madini hajafurahishwa nalo.Kuhusu barabara aliyoizindua,alisema barabara hizo isiwe chanzo cha ajali na kwamba itasaidia kuimarisha huduma za usafiri ambapo awali usafiri katika njia hiyo gharama ilikua kubwa na pia kulikua na ajali nyingi hasa kwenye milima. Ilikua inachukua hata siku nzima kufika Mbeya, gharama ilikua kubwa, kwenye milima wapo watu walipoteza maisha, vijana wanaweza wasikumbuke, serikali na nyie wana Chunya sasa mmepata barabara mzuri, kikubwa mkatumie barabara katika kujenga uchumi,  alisema.Alisema wananchi wa wilaya hiyo walimchagua lakini sasa ana deni la kuwafanyia kazi watanzania pamoja na wana Chunya.Aliwapongeza wananchi wa wilaya hiyo kwa maendeleo makubwa yaliyopo sasa tofauti na hali aliyoikuta alipoenda wakati wa kampeni Tatizo la maji Rais Magufuli alisema pia kuwa wilaya hiyo anafahamu kuna tatizo la maji tatizo ambalo lipo toka Tanzania ipate Uhuru, na kwamba ameambiwa kuna mradi ambao umekamilika juzi.Rais alisema baadhi ya watendaji Wizara ya Maji sio wazuri, baadhi ya miradi ni hewa, zaidi ya Shilingi bilioni 100 amebaini ni miradi hewa hivyo inawezekana na mradi huo ukawa hewa. Hata kama umemalizika jana, wiki iliyopita, wananchi wa Chunya wanataka kuona maji yakidondoka, Waziri wa Maji umenisikia, umeeleza kuna mradi umetokana na mkopo wa India wakati tukisubiri hayo mngetengeneza maji yafike... Hakikisha maji yashuke hapa,  alitoa maelekezo kwa Waziri wa Maji.Aliwataka kutenga fedha za dhalura kukarabati miundombinu ili maji ya kutosha yawafikie wananchi hao kwani katika ilani aliahidi katika miji maji kuwafikia wananchi kwa asilimia 85 na miji mikuu asilimia 95.Alisema haiwezekani mradi huo wa maji ukamilike lakini watu hawajayaona maji huku alisema atachunguza mradi huo kwanini ukamilike juzi, gharama yake na kwanini haujafika kwa wananchi.Ujenzi wa hospitali Katika afya, Rais Magufuli alisema idadi ya watu Chunya inaongezeka ambapo ameahidi kuongeza Sh milioni 200 katika ujenzi wa hospitali ya wilaya hiyo na ujenzi wa kituo cha afya cha Makongorosi Sh milioni 200. Alisisitiza hopitali ya wilaya kupanuliwa na kuwa na hadhi ya wilaya.Alisema katika afya, serikali ilitenga Sh bilioni 17 kukarabati vituo vya afya na pia kujenga hospitali za wilaya. Serikali pia imejenga na kukarabati shule mbalimbali. Aliwapongeza wananchi wa wilaya hiyo kwa jitihada zao katika kilimo. Rais Magufuli alitoa mwito kwa mara nyingine kwa viongozi kusimamia wananchi wanaosafirisha mazao yao chini ya tani moja bila kutozwa tozo zozote. Msiwatoze tozo watu wanaosafirisha mazao yao chini ya tani moja, na niwaombe madiwani hizo ushuru zimeshapitishwa na Bunge ambalo ndio sheria mama, na tulifanya hivyo makusudi,  alisema. Aliagiza pia kwa wafanyabiashara wadogo, waliopewa vitambulisho wasisumbuliwe. Na nyie ndugu zangu wakurugenzi muwaelimishe hawa wamama na wababa, wakati mwingine wameshapata vitambulisho bado mnawadai, akikudai wapeleke mahakamani,  alisema.Aliwaomba watanzania kuendelea kutunza amani na muungano ambao uliasisiwa na waasisi.Aidha, alisema Tanzania ni tajiri, watu wakishikamana na kutengeneza Tanzania ya kesho tutakuwa mbali.Rais aliwataka viongozi kunapotokea tatizo waangalie pia na ubinadamu na kutekeleza sheria kwa uangakifu na uaminifu huku akiwataka wananchi kuzingalia sheria.Mawaziri Awali Waziri wa Maji, Profesa Makame Mbarawa alisema mbali na serikali kutenga fedha zake kwa ajili ya kusambaza maji, lakini pia serikali imepata Sh Trilioni 1.2 kutoka serikali ya India fedha ambazo bilioni 12 zimeletwa katika wilaya hiyo.Aidha alisema maji yanazalishwa kwa wingi lakini miundimbinu ni chakavu, kazi iliyopo ni kutanua ili kuwafikia wengi pamoja na kukarabati miundombinu kuzuia upotevu wa maji.Waziri wa Mambo ya Nje na Ushirikiano wa Kimataifa, Profesa Paramagamba Kabudi alisema kufanikisha mambo ya ndani kuna umuhimu wa kuimarisha uhusiano na nchi za nje ambapo alisema kuna umuhimu mkubwa pia kukuza sekta ya utalii. Pia tunatakiwa kutumia ndege kupeleka mazao ya Mbeya nje ya nchi na pia mkifungua soko la madini kutafuta wanunuzi kuja kununua na rais sasa ameanza kufanya safari za kimkakati nje ya nchi na si kusafiri tu,  alisema Profesa Kabudi.Waziri wa Habari, Sanaa, Utamaduni na Michezo, Harrison Mwakyembe alisema wananchi wa Chunya wanapata vizuri chaneli ya TBC vizuri ingawa matangazo ya radio hayafiki baadhi ya maeneo ndio maana waliomba fedha wafungue vituo vya FM radio.Waziri wa Madini, Dotto Biteko alisema sekta ya madini baada ya marekebisho ya sheria ya mwaka 2017 madini yote hapa nchini yalitamkwa kuwa ni mali ya watanzania chini ya Rais, kwa mkoa wa Mbeya, Chunya ni eneo la pili kwa dhahabu.Wachimbaji wadogo 1,167 na wakati 27, mitambo uchenjuaji 148 na mitambo 38 ya kuchoma dhahabu.Eneo lililokua lilokuwa likiongoza kwa kwa utoroshaji madini ni Chunya kwa mwaka mzima walitorosha kilo 30 za dhahabu ambapo ilichukuliwa hatua ya kufunga mitambo na sasa mambo yanakwenda vizuri.Waziri wa Kilimo, Japhet Hasunga alisema Chunya inalima vizuri zao la Tumbaku ambapo tani 9598 kwa mwaka lakini tatizo ni masoko.Aidha alisema wilaya hiyo sasa imeanza kilimo cha korosho na kwamba katika miaka mitatu ijayo itakua kati ya watu wanaozalisha korosho kwa wingi na kwamba serikali inajipanga kwa kuwapatia mbolea wanayoihitaji.Mwenyekiti wa kamati ya kudumu ya Miundombinu ya Bunge, Suleiman Kakoso alisema kamati hiyo haipati mashaka na serikali katika ujenzi wa miundombinu kwa sasa. Imeandikwa na Regina Mpogolo, Dar na Joachim Nyambo, Mbeya