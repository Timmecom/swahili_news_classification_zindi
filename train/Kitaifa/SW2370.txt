 TAARIFA za ukaguzi katika Jeshi la Polisi nchini zimebainisha kufanyika malipo ya jumla ya Sh milioni 888.5 ambayo yalilipwa kama posho ya resheni (posho ya kujikimu) kwa watumishi ambao sio askari polisi.Aidha, pamoja na ubadhirifu huo kufanyika mwaka 2016, hadi sasa watumiwa hawajafikishwa mahakamani ili kujibu tuhuma zinazowakabili.Hayo yamebainishwa bungeni jijini Dodoma na Mwenyekiti wa Kamati ya Kudumu ya Bunge ya Hesabu za Serikali (PAC), Naghenjwa Kaboyoka (pichani), alipotoa taarifa ya shughuli za kamati hiyo iliyopitia na kuchambua taarifa ya Mdhibiti na Mkaguzi wa Sesabu za Serikali (CAG) kwa mafungu mahususi ya Serikali Kuu na mashirika ya umma. Kamati imebaini kifungu cha 28, Jeshi la Polisi taarifa za ukaguzi zimebainisha kuwa lilifanya malipo ya jumla ya shilingi milioni 888.5 ambayo yalilipwa kama posho ya resheni kwa watumishi ambao sio askari kinyume na taratibu za Jeshi la Polisi,  alisema mbunge huyo wa Same Mashariki (Chadema).Alisema Ofisa Masuuli wa Jeshi la Polisi aliifahamisha kamati kuwa hatua za kinidhamu zimechukuliwa kwa kuwasimamisha kazi watumishi wanne wanaotuhumiwa kufanya malipo hayo.Amewataja watumishi hao ni Frank Msaki (aliyekuwa Mhasibu Mkuu wa Jeshi la Polisi), Ida Moyo (aliyekuwa Mkuu wa Kitengo cha Mishahara), Damiani Bupamba (aliyekuwa Mhasibu Kitengo cha Mishahara) na Inspekta Mwita Mirambo ambaye pia alikuwa Mhasibu Kitengo cha Mishahara. Aidha, ofisa masuuli alifafanulia kamati kuwa watumishi watatu wasio watumishi wa serikali walioshirikiana na watumishi hao wamekamatwa na kupewa dhamana wakati taratibu za kukamilisha upelelezi zikiendelea.Kaboyoka aliwataja watu hao kuwa ni Ibrahim Mlilima, Nassor Mlilima na Lodrick Massawe. Jalada la shauri hili lilifikishwa kwa mara ya kwanza kwa Mkurugenzi wa Mashtaka ya Jinai (DPP) Septemba 9, 2016 na kisha kurudishwa tena kwa DPP Juni 29, 2018 kwa ajili ya kufanyiwa marekebisho. Hoja ya kamati katika suala hili ni kuwa pamoja na kugundulika kwa ubadhirifu huo mkubwa wa fedha za umma tangu mwaka 2016 hadi sasa watuhumiwa bado hawajafikishwa mahakamani ili kujibu tuhuma zinazowakabili,  alisema Kaboyoka.Aliongeza:  Uchunguzi wa jambo hili umechukuwa muda mrefu kukamilika hivyo kuwepo kwa uwezekano wa fedha za umma kupotea bila hatua stahiki kuchukuliwa kwa wahusika. 