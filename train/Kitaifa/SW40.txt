 OFISA wa Kikosi cha Kudhibiti Vitendo vya Ujangili (KDU) Kanda ya Kaskazini, Said Mkeni amejikuta matatani baada ya kubainika kuvujisha siri ya mikakati inayopangwa ili kukabili vitendo hivyo, kwa kuzifi kisha taarifa hizo kwa watu wanaojihusisha na vitendo hivyo vya ujangili.Hatua hiyo imekuja baada ya Mkuu wa Mkoa wa Arusha, Mrisho Gambo kuunda kamati maalumu ili kukabiliana na vitendo vya ujangili kwa kushirikiana na vikosi vya ulinzi na usalama. Gambo akizungumza na waandishi wa habari jijini hapa jana, alivitaja vikosi vilivyojumuishwa kwenye kikosi hicho kuwa ni Shirika la Hifadhi za Taifa (TANAPA), Mamlaka ya Hifadhi ya Wanyamapori (TAWA), KDU, Jeshi la Polisi na Ofisi ya Mkuu wa Mkoa.Alisema mbali ya kubaini mchezo mchafu wa ofisa huyo wa KDU, pia kamati hiyo imebaini kufa kwa twiga 25 katika kipindi cha miaka miwili iliyopita. Akimzungumzia ofisa huyo, Gambo alisema alibainika kutoa taarifa kwa majangili juu ya mikakati inayopangwa na timu hiyo maalumu ili kukabiliana na vitendo hivyo vya ujangili.Alisema baada ya kupokea taarifa zake za kujihusisha na uvujishaji huo wa siri, aliujulisha uongozi wa Wizara ya Maliasili na Utalii na Januari 4, mwaka huu, Waziri wa Maliasiali na Utalii, Dk Khamis Kigwangalla alimsimamisha kazi na kumwekwa ofisa mwingine, Nassoro Salumu.Alisema kamati hiyo maalumu ilipewa hadidu za rejea sita, zikiwemo za ufuatiliaji wa vielelezo kuhusu mwenendo wa kesi za ujangili, kujua jinsi watuhumiwa wanavyoachiwa mahakamani, kuwatambua wafadhili na masoko ya wanyama na viungo vyao na kuangalia mbinu za kudhibiti matukio hayo ya ujangili. Gambo alisema kamati hiyo ilibainika kuwepo kwa majalada ya kesi 27 mahakamani zikiwa katika hatua za kutajwa, tatu kati yake zikihusu ujangili wa twiga, tatu meno ya tembo, moja mkia wa tembo na 19 ni ujangili wa wanyama wengine. Alisema pia imegundulika majalada hayo, kutoandaliwa vizuri na uwepo wa udhaifu mkubwa katika usimamizi.