 RAIS John Magufuli amebainisha kuwa kamwe hatosita kuchukua hatua dhidi ya watendaji wa serikali wakiwemo mawaziri, makatibu wakuu, wakuu wa mikoa na wilaya, na wakurugenzi wa halmashauri, pale watakaposhindwa kutekeleza wajibu wao.Rais huyo alieleza kuwa atatumia kadi za njano na nyekundu, kuwaondoa madarakani wakati wowote viongozi hao pale atakapoona hawawajibiki ipasavyo. Dk Magufuli alitoa kauli hiyo kwenye Mkutano Mkuu wa Kisekta wa Madini, uliondaliwa na Wizara ya Madini na kuwashirikisha wachimbaji, wafanyabiashara na wadau wa sekta ya madini nchini, uliofanyika jijini Dar es Salaam mwanzoni mwa wiki hii.Rais Magufuli alichukizwa na baadhi ya watendaji wake serikalini, kutochukua hatua dhidi ya wafanyakazi walio chini yao, pale wanapoharibu au kufanya hujuma mbalimbali dhidi ya miradi ya serikali ikiwemo Sekta ya Madini. Kutokana na hali hiyo, Rais Magufuli alisema kuwa hatosita kuwang oa watu aliowateua katika wizara au idara mbalimbali za serikali, kwa kushindwa kuwafukuza au kuwachukulia hatua watu walio chini yao. Mimi ni refa, na refa ana kadi ya njano na nyekundu, nikikupa kadi ya njano maana yake nakuhamishia wizara nyingine, lakini nikikupa kadi nyekundu unakwenda nje kabisa, kwa sababu mimi nina mkataba na wananchi bila kujali vyama vyao kwa kuwa ndiyo walionipigia kura, alisema Rais Magufuli kwa msisitizo.Baada ya kutoa kauli hiyo, alimgeukia Waziri wa Madini, Doto Biteko na kumwagiza ahakikishe ndani ya mwezi mmoja ukuta wote wa  Magufuli  kuzunguka mgodi wa madini ya Tanzanite huko Mirerani mkoani Manyara, unafungwa kamera ili kudhibiti wizi wa madini. Rais Magufuli alisema inasikitisha kuona mawaziri hawatekelezi maagizo anayoyatoa, kwa kuwa gharama ya kufungwa kamera hizo haifiki Sh milioni 10. Hili ndilo tatizo la Watanzania, unatoa maagizo kwa mawaziri, lakini hawatekelezi, sasa nakuagiza tena wewe (Biteko), ndani ya mwezi mmoja kamera ziwe zimefungwa, zisipofungwa, jiandae kuondoka pamoja na naibu wako na katibu mkuu wako.  Rais aliwashangaa watendaji wake kushindwa kufanya maamuzi wakati yeye alipokuwa Waziri wa Ujenzi, aliwafukuza wakandarasi 261, hivyo aliwataka watendaji hao nao kuwaondoa kazini watu wasiowajibika na kuharibu kazi.Hoja mbalimbali zilizotolewa na wachimbaji wadogo na wanunuzi wadogo wa madini, kuhusu matatizo yao kutoshughulikiwa kwa wakati na katika mazingira tatanishi, ndizo zilizomfanya Rais Magufuli kuwahakikishia mawaziri na watendaji wengine, wajiandae kupigwa kadi ya njano au nyekundu kwa kushindwa kutatua matatizo ya wananchi, wakiwemo wadau wa madini.Mchimbaji mdogo kutoka mkoani Morogoro aliyejitambulisha kama Dk Omary, alimweleza Rais Magufuli kuwa mkoa huo una aina zaidi ya 200 za madini ya vito. Lakini, alisema tatizo lililopo ni kwamba kila eneo wanalokanyaga, wanaambiwa kuwa lina leseni ya utafiti, hivyo hawaruhusiwi kuchimba madini hayo. Dk Omary alisema mkoa huo una wachimbaji wadogo zaidi ya 6,000, hivyo akaiomba Serikali iwatambue kwa kuwapatia vitambulisho ili waweze kuchimba madini hayo na kulipa kodi ya Serikali. Lakini, pia maeneo ambayo wameelezwa kuwa yana leseni za utafiti lakini hayajaendelezwa kwa muda mrefu, nayo wakabidhiwe wachimbaji wadogo.Mchimbaji mwingine mdogo (Blocker) kutoka Manyara anayeshughulika na uchimbaji wa madini ya Tanzanite, alimweleza Rais Magufuli kuwa idadi yao ni zaidi ya 500,000, lakini kinachowakwaza ni gharama kubwa ya leseni wanayolipa ambayo ni Sh 300,000, lakini pia mlolongo wa kuipata leseni hiyo ni mrefu na isitoshe hata risiti wanazopewa ni feki. Kutokana na hali hiyo, mchimbaji huyo alimwomba Rais Magufuli awapatie vitambulisho, kama alivyofanya kwa wamachinga na kuongeza kuwa wako tayari kuvinunua vitambulisho hivyo kwa Sh 50,000 au Sh 100,000. Alisema kwa utaratiu huo, serikali itakuwa na uhakika wa kukusanya mapato ya kutosha kutoka kwao kila mwaka.