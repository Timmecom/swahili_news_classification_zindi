 AHADI ya Rais, Dk John Magufuli ya kuwapatia wakazi wa maeneo ya Ziwa Nyasa, meli ya kisasa ya abiria, inaelekea kutimia ndani ya muda uliopangwa, kwani ujenzi wake umekamilika kwa asilimia 82 na kwamba itakamilika kabisa mwishoni mwa mwezi ujao.Kwa sasa, meli hiyo ya kwanza ya kisasa ya abiria itakayohudumia kwa wakazi wa mikoa ya Njombe, Mbeya na Ruvuma kwa upande wa Tanzania, lakini pia nchi jirani ya Malawi ipo katika hatua za kufunga mitambo ikiwa ni pamoja na injini, kuweka vyumba, kufunga viti na umaliziaji wa vitu vingine.Akizungumza katika bandari ya Itungi, Kyela mkoani Mbeya juzi, Meneja wa Bandari za Ziwa Nyasa zilizopo chini ya Mamlaka ya Usimamizi wa Bandari Tanzania (TPA), Abed Gallus alisema itakapokamilika itakuwa na uwezo wa kuchukua abiria 200 na mizigo tani 200.Ilianza kutengenezwa Julai mwaka 2017 kwa gharama ya Sh bilioni 9.1 chini ya ukandarasi wa kampuni ya kitanzania, Songoro Marine ya Mwanza. Kukamilika kwa ujenzi wa meli hiyo iliyopewa jina la Mv Mbeya II ni sehemu ya utekelezaji wa ahadi ya Serikali chini ya utawala wa Rais Magufuli ambaye wakati anaingia madarakani mwaka 2015 aliahidi kutatua changamoto za usafiri na usafirishaji katika ziwa hilo ambazo zilizokuwepo kwa miaka mingi, licha ya umuhimu wake kijamii na uchumi wa nchi kwa ujumla.Mbali ya meli ya abiria, Serikali kupitia TPA imekamilisha pia ujenzi wa meli mbili za mizigo, Mv Ruvuma na Mv Njombe zenye uwezo wa kubeba tani 1,000 kila moja kwa wakati mmoja. Hizo zilikamilika Julai mwaka 2017 na mpaka sasa zimeshafanya safari saba, nne za majaribio na tatu za kibiashara. Gallus alisema kukamilika kwa ujenzi wa meli hizo ni ukombozi mkubwa kimaendeleo, kwani utachochea na kupanua wigo za mwingiliano wa kibiashara na shughuli za kijamii katika mwambao wa Ziwa Nyasa na nchi jirani.Alisema kutokana na juhudi za serikali za kuweka mazingira bora ya miundomboni katika bandari zake nchini, tayari ufanisi umeanza kuonekana katika bandari za Ziwa Nyasa, akitolea mfano kuwa, mapato katika bandari 15 ndani ya ziwa hilo hayakuwahi kuvuka Sh milioni 298. Lakini sasa wanakadiria kuwa na uwezo wa kukusanya Sh bilioni 2.4 katika mwaka huu wa fedha, hivyo kuifanya bandari hiyo kuanza kujiendesha kwa mara ya kwanza bila ya kutegemea ruzuku kutoka makao makuu ya TPA.Aidha, kabla ya ujio wa meli mpya uwezo wa bandari ulikuwa kusafirisha tani 3,600 tu hadi mwaka uliopita wa fedha, lakini katika mwaka huu wa 2018/19 bandari hiyo inatarajia kuongeza uwezo wa kuhudumia shehena hadi kufikia zaidi ya tani 30,000. Malengo ya mwaka ujao wa fedha, yaani 2019/2010 ni kuhudumia tani 136,000 kwani mizigo zaidi ya makaa ya mawe, saruji, clinker na mingine, inatarajiwa kuongezeka kwa kasi.