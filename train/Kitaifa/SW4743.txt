 WAZIRI wa Kilimo, Japhet Hasunga amesema namna ambavyo Rais John Magufuli anavyoongea na kutenda ni sawa Mwasisi wa Taifa la Tanzania, Baba wa Taifa, Mwalimu Julius Nyerere.Hasunga aliyasema hayo juzi alipotembelea eneo la Ihumwa ambako ujenzi wa ofisi mpya za Wizara ya Kilimo zimeanza jijini Dodoma. Alisema Baba wa Taifa ndiye aliyetoa wazo la Dodoma kuwa Makao ya Chama Tawala pamoja na Serikali, lakini kwa miaka kadhaa wazo hilo lilikuwa halijawahi kutekelezwa, lakini Rais Magufuli analitekeleza kwa vitendo.Aliongeza kuwa baada ya utekelezaji wa wazo hilo la kuhamia Dodoma kwa serikali, Rais Magufuli aliagiza wizara zote zijenge ofisi katika eneo moja na kwa kulitekeleza jambo hilo, wizara zilipewa mgawo maalumu wa fedha kwa ajili ya kujenga ofisi za kudumu katika eneo la Ihumwa.  Napenda nimpongeze Mheshimiwa Rais wetu kwa kulisimamia wazo hili la kuwa na eneo maalumu na rasmi la kuwa ofisi kwa wizara zote na moja kati ya faida ni kuwa wananchi ambao wamekuwa wakisafiri kutoka mikoa mbalimbali kwa ajili ya kupata huduma katika ofisi za umma, sasa watapata unafuu wa kuhudumiwa katika eneo moja kama hapa, ambapo kila wizara itapatikana,  alisema Hasunga.Alisema jambo hilo ni sawa na utekelezaji wa Oparesheni Sogeza ambapo Baba wa Taifa alianzisha mwaka 1974 ili kuhakikisha wananchi wanakaa pamoja ili serikali iwahudumie kwa haraka zaidi na kwa ufanisi zaidi.  Wazo la Mhe. Rais John Pombe Magufuli kuhamia Dodoma na Ofisi za Serikali kukaa pamoja hivi, jambo hili linafanana na wazo la Baba wa Taifa kupitia Oparesheni Sogeza ambapo wananchi wanawekwa pamoja ili serikali iwajibike sawasawa kwa wananchi,  alisema.Waziri huyo alifanya ziara ya kushtukiza kwa lengo la kukagua maendeleo ya ujenzi wa ofisi za Wizara ya Kilimo ambako kwa kuanzia wizara inajenga ofisi za wakuu wa idara na vitengo na baadaye zitajengwa ofisi za watumishi wengine katika eneo hilo la pamoja. Akizungumza kuhusu kukamilika kwa ujenzi huo, alisema mkandarasi alipewa lengo la kukamilisha Desemba 31, 2018, lakini kutokana na sababu zilizo nje ya uwezo wake, kazi hiyo inatarajia kukamilika Februari 12, 2019.Naye Fundi Mkuu wa majengo ya Wizara ya Kilimo, Meja Onesmo Njau alisema kama ambavyo mpango kazi wao unavyoonesha kazi kuanza rasmi Desemba 10, 2018, na wanataraji kukamilisha na kukabidhi rasmi Februari 12, 2019 na kuongeza kuwa taasisi yao ya Suma JKT imepewa jukumu muhimu na la heshima na watamaliza kwa wakati.