 KATIKA kipindi cha Januari hadi Novemba 25, mwaka huu, serikali kupitia Idara ya Uhamiaji imefanikiwa kukusanya Sh 7,887,710,000 kutokana na utoaji wa huduma ya hati za kusafiria pekee.Takwimu hizo zilitolewa na Kamishna Jenerali wa idara hiyo, Anna Makakala juzi alipokuwa akizindua mfumo wa kielektroniki wa viza na vibali vya ukazi, ambapo alisema kuwa wamefanikiwa kutoa hati za kusafiria za kielekroniki 55,177 kwa Watanzania. Tumefanikiwa kutoa pasipoti mpya za kielektroniki (e-Passport) 55,177 kwa raia wa Tanzania tangu Januari 31 hadi kufikia Novemba 25, mwaka huu.  Aidha, Sh 7,887,710,000 zimekusanywa kutokana na huduma za pasipoti pekee,  alisema.Aliyataja mafanikio ambayo yamepatikana katika hati hizo za kusafiria ambayo ni awamu ya kwanza ya mradi wa Uhamiaji Mtandao kuwa ni pamoja na wananchi kupata hati hizo za kielektroniki kwa urahisi na kwa muda mfupi.Aidha, alisema hadi sasa mikoa 25 wameshapatiwa huduma hiyo nchini, mikoa minne iliyobaki kutoka Tanzania Bara na Zanzibar inaendelea kufanyiwa kazi.Kwa waombaji walio nje ya nchi, alisema kuwa ifikapo Januari mwakani huduma hiyo itakuwa imesogezwa katika balozi zote na hivyo kurahisisha upatikanaji wa huduma hiyo muhimu kwao.Alisema Idara ya Uhamiaji imekusanya Sh 161,669,471,498.59 sawa na asilimia 89.42 ya malengo na kwamba wanategemea kuongeza makusanyo makubwa kwa mwaka 2018/2019 kwa kutumia mifumo ya kisasa iliyozinduliwa.Aidha, alisema katika kutekeleza majukumu yake, idara hiyo inaendelea kufanya mabadiliko na kuboresha mifumo mbalimbali ya utoaji wa huduma kwa wateja wanaokusudia kuingia na kuishi nchini kwa madhumuni mbalimbali na kudhibiti mapato ya serikali kwa njia ya kielektroniki. Kwa sasa tupo katika awamu ya pili ya utekelezaji wa mradi unaohusisha utoaji wa huduma za viza na vibali vya ukaazi kwa njia ya kielektroniki. Alisema mfumo huo utarahisisha na kuharakisha upatikanaji wa viza kwa watalii na vibali vya ukaazi kwa wageni wanaokuja kwani watatuma maombi na kulipia kwa njia ya elektroniki, ikiwa ni waajiriwa au wawekezaji tofauti na utaratibu uliokuwepo ambapo muombaji alilazimika kwenda mwenyewe ubalozini.Mradi huo wa viza na vibali vya ukaazi kwa njia ya elektroniki utekelezaji wake ulianza Februari na kukamilika Julai 31, mwaka huu na umefanyiwa upekuzi wa kiusalama ukiwa na matarajio makubwa ya kukusanya maduhuli ya serikali kutoka pande zote za dunia kwa wageni ambao watafika nchini kwa kulipa viza na vibali vya ukaazi.