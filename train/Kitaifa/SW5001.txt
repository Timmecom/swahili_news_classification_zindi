 MWENYEKITI wa Bodi ya Wakurugenzi ya Shirika la Umeme nchini (Tanesco), Dk Alexander Kyaruzi amesema wamelifanyia kazi suala la kukatikakatika kwa umeme.Amesema hayo mwishoni mwa wiki wakati wa ziara ya kutembelea na kukagua miundombinu ya umeme unapojengwa Mji wa Serikali huko Ihumwa na kinapojengwa kituo cha kupozea umeme ili kukiongezea uwezo, kituo cha Zuzu.Amesema suala la kukatikakatika kwa umeme limeshafanyiwa kazi.  Tunasema tumelifanyia kazi suala la kukatikakatika kwa umeme, si tu katika kipindi cha Bunge, bali wakati wote,  alisema.Pia, amesema kama Bodi waliona haja ya kutembelea unapojengwa Mji wa Serikali, kuhakikisha umeme upo vizuri na hauwapi shida wakandarasi. Tumekuja kujiridhisha na kuona mambo yanakwenda sawa, kuna trasfoma nne zinazopeleka umeme kwenye majengo yote ya serikali na ujenzi utakapokamilika kila wizara itapewa transfoma yake,  amesema.Aidha alisema umeme utakaokwenda wizara zote, utapita chini ya ardhi na wameweka utararibu mpya wa kuingiza umeme kupitia mfumo huo. Hili si jambo geni, hata kwenye Chuo Kikuu cha Dar es Salaam nyaya zote ziko chini ya ardhi na kunapendeza kuliko nyaya zinazopishana hewani, na nyaya zilizo chini ya ardhi zina usalama zaidi,  alisema.Bodi hiyo pia ilitembelea eneo linapojengwa Ofisi za Wizara ya Nishati, ambapo Mhandisi wa Mradi huo, Peter Mwaisabula alisema mradi huo walikabidhiwa Desemba 17, mwaka huu na mpaka sasa kazi ya ujenzi imekamilika kwa asilimia 60.Alisema maji na umeme vipo, kazi zinaendelea vizuri na wanafanya kazi usiku na mchana kuhakikisha kazi hiyo inakamilika mapema. Bodi hiyo pia illitembelea Kituo cha Umeme cha Zuzu.