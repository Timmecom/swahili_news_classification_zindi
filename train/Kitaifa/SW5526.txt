 UELEWA wa wajawazito juu ya uzazi salama bado uko chini huku wanawake wanaohudhuria kliniki katika zahanati na vituo vya afya uelewa wao ukielezwa uko chini zaidi. Hilo lilibainika katika utafiti uliofanywa na Daktari wa Hospitali ya Taifa Muhimbili (MNH), Norman Jonas kuhusu uelewa wa wajawazito Wilaya ya Biharamulo, Kagera. Utafiti huu ulifanywa ndani ya miezi sita Biharamulo kuangalia vijijini uelewa wao ukoje juu ya jambo hilo. Tulibaini uelewa wao mdogo, jambo ambalo linaongeza vifo vya kina mama na watoto, chini ya asilimia 50 ya kina mama hawana uelewa wa maandalizi haya,  alisema.Utafiti huo ulihusisha wajawazito 379 wenye mimba za umri tofauti wanaohudhuria kliniki vituo vya afya, zahanati na hospitali ya wilaya. Alisema wanawake waliomaliza shule ya msingi uelewa wao ilikuwa asilimia 13, walioingia sekondari lakini hawakumaliza ni asilimia 33, waliomaliza sekondari ilikuwa asilimia 46. Alipoangalia kwa kufuata umri wa mimba, wale walio na mimba ya chini ya wiki 13 uelewa wao ilikuwa asilimia 22 na wale wenye wiki 13 hadi 27 ilipanda hadi asilimia 29 ya waliohojiwa. Hospitali ya wilaya uelewa wao ulionekana ni mkubwa kwa sababu watoa huduma ni wengi na akina mama hawa wanaishi wilayani wana elimu zaidi, lakini wale wa kijijini zaidi, watoa huduma ni wachache na wengi hawajasoma, hawa kina mama, vitu vingi vinachangia,  alisema.Alisema Shirika la Afya Duniani (WHO) limeweka mpango maalumu kuwaelimisha wajawazito ni namna gani wajiandae na uzazi na wafanye nini ikitokea dharura. Alisema huo ni Mpango Maalumu wa Uzazi na Utayari wa Kukabiliana na Changamoto (BBCR) ambapo Tanzania pia unatumika.Katika mpango huo watoa huduma za kliniki kwa wanawake wajawazito wanapaswa kutoa uelewa dalili hatari katika ujauzito, wakati wa uchungu na wa kujifungua. Pia wanatakiwa kuelimishwa wachague wapi pa kujifungulia.