 RAIS wa Kenya, Uhuru Kenyatta amemtumia ujumbe maalumu Rais wa Tanzania, Dk John Magufuli unaoelezea msimamo wa serikali yake kuhusu kukerwa na matamshi yaliyotolewa hivi karibuni na Mbunge wa Jimbo la Starehe, Charles Njagua Kanyi maarufu kwa jina la Jaguar.Ujumbe huo wa maandishi uliwasilishwa jana na Balozi wa Kenya nchini, Dany Kazungu na kupokewa na Waziri Mkuu, Kassim Majaliwa kwa niaba ya Rais Magufuli, ofisini kwa Waziri Mkuu Magogoni Dar es Salaam.Akipokea taarifa hiyo, Waziri Mkuu alisema Watanzania wamefurahishwa na hatua mbalimbali zilizochukulia na Serikali ya Kenya dhidi ya mbunge huyo, zinazodhihirisha kwamba matamshi hayo hayakuwa msimamo wa Serikali ya Kenya wala wananchi wake, bali ulikuwa ni msimamo binafsi wa mbunge huyo.Alisema siku zote Watanzania na Wakenya, wamekuwa huru kuishi na kufanya kazi au biashara katika nchi za Afrika ya Mashariki; na pale yalipotokea matatizo au kutokukubaliana, serikali husika zilikaa mezani na kumaliza tofauti hizo. Uhusiano kati ya Kenya na Tanzania ni wa karibu mno na wa kidugu kwani kuna baadhi ya makabila yapo katika nchi mbili hizi kama vile Wamasai, Wakurya na Wajaluo hivyo ushirikiano katika masuala ya mbalimbali yakiwemo ya kabiashara na ya kijamii haukwepeki. Hivyo, Waziri Mkuu alitoa mwito kwa viongozi na wananchi wa nchi za Jumuiya ya Afrika ya Mashariki, kujiepusha na kauli zenye viashiria vya kujenga chuki, uhasama na migongano miongoni mwao, kwani kauli hizo zisipodhibitiwa mapema, zinaweza kusababisha hofu na kutokuelewana miongoni mwao.Waziri Mkuu aliwasihi Watanzania kuendelea kuishi kwa amani na upendo na ndugu zao wa Kenya na wageni wote kutoka nchi za Afrika ya Mashariki na duniani kwa ujumla ambao wapo nchini wakifanya shughuli mbalimbali kwa mujibu wa sheria za nchi. Mambo yetu yote katika nchi za Afrika ya Mashariki hasa ya biashara na ya kiuchumi kwa ujumla yatakwenda vizuri endapo tutalinda na kudumisha amani, bila amani tutaogopana na tutashindwa kabisa kushirikiana,  alisisitiza Majaliwa.Waziri Mkuu aliahidi kuwa Serikali ya Tanzania kamwe haitaruhusu wala kufumbia macho, kauli au vitendo vyovyote vyenye viashiria vya uchochezi dhidi ya nchi jirani ili kulinda na kuunga mkono juhudi mbalimbali za ushirikiano wa kisiasa na kiuchumi zinazofanywa na viongozi wakuu wa Mataifa ya Afrika.Balozi Kazungu alimshukuru Waziri Mkuu kwa kauli yake aliyoitoa bungeni jijini Dodoma, iliyowataka Watanzania kuwa watulivu na wayachukulie matamshi ya mbunge huyo kuwa ni msimamo wake binafsi na si msimamo wa Wakenya na serikali yao.Balozi huyo alisema msimamo wa Rais Kenyatta siku zote umekuwa ni kuwapokea na kuwakubali ndugu zao wote, wanaotoka nchi za Jumuiya ya Afrika Mashariki, walioamua kuishi au kufanya biashara nchini Kenya.Mwanzoni mwa wiki iliyopita, Jaguar alitoa matamshi ya kichochezi, akiwataka raia wa kigeni kutoka mataifa mbalimbali wanaofanya shughuli za kibiashara nchini Kenya wakiwemo Watanzania, waondoke ndani ya muda wa saa 24.Kijana huyo ameshitakiwa mahakamani, yupo rumande katika kituo cha Polisi, na anatarajiwa kupandishwa kizimbani kesho.