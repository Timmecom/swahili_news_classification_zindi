 WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu amesema mbu wanaoeneza ugonjwa wa dengue jijini Dar es Salaam wamekuwa sugu kuuawa na dawa zinazotumika hivi sasa kuwatokomeza.Kauli hiyo aliitoa jana bungeni wakati akijibu swali la nyongeza la Mbunge wa Ilala, Mussa Zungu (CCM) aliyehoji serikali iko tayari sasa kugawa dawa za chenga kwa wananchi wa Dar es Salaam ili wamwage kuzuia mbu wa dengue. Akijibu swali hilo, Waziri Ummy alisema ugonjwa wa dengue hauna tiba nyingine zaidi ya kutokomeza mazalia ya mbu wanaoeneza ugonjwa huo.Alisema kwa sasa mbu hao wamekuwa sugu kuuawa na dawa zinazotumika kuulia mazalia ya mbu na kwamba ndani ya siku chache kuanzia leo, serikali itatoa tamko la ugonjwa huo.  Niseme tu suala hapa kwamba ugonjwa huu hauna tiba nyingine zaidi ya kutokomeza mazalia ya mbu wanaoeneza ugonjwa huo na kwa sasa mbu hao wamekuwa sugu kuuliwa na dawa zinazotumika kuwaua, tunaweza sema sasa mbu hao wamekuwa weapons of Mass Destruction (silaha za maangamizi), alisema Waziri Ummy.Hata hivyo, alisema wizara kwa kushirikiana na wadau mbalimbali wa afya wameunda timu ya kikosi kazi cha wataalamu wa kupambana na mbu wa dengue. Mapema mwezi Aprili mwaka huu serikali ilithibitisha kuwepo kwa ugonjwa huo nchini na kusema jumla ya watu 304 wamegungulika kuwa na virusi vya homa ya dengue.Naibu Waziri wa wizara hiyo, Faustine Ndugulile alisema hadi mwezi Aprili mikoa miwili ya Dar es Salaam na Tanga ndio mikoa iliyokuwa na wagonjwa wa ugonjwa huo ambapo mkoa wa Dar es Salaam ilikuwa na wagonjwa wengi zaidi ya 252 na Tanga wagonjwa 52. Alisema wagonjwa hao walipimwa na kugundulika kuwa na homa ya ugonjwa huo na kupewa matibabu.Alisema homa ya dengue inaambukizwa na virusi vya mbu aina ya aedes ambao ni weusi wenye madoamadoa meupe yenye kung aa na kwamba dalili za ugonjwa huo huanza kujitokeza siku ya tatu hadi ya 14 tangu mtu alipong atwa na kuambukizwa virusi hivyo. Hata hivyo, ushauri umeendelea kutolewa na wataalamu wa afya kwa wananchi wanaougua homa ya dengue, kutotumia dawa zenye mchanganyiko wa diclofenac kwa sababu sio salama kwa afya zao, bali watumie dawa za maumivu za paracetamol na kushauriwa kunywa maji kwa wingi.