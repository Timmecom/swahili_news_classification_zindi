 Rais John Magufuli ameagiza kazi ya usajili wa simu, iliyotangazwa mapema mwezi ujao, kwa kutumia vitambulisho vya taifa, iende sambamba na uandikishaji wa vitambulisho, kwani watu wengi kwa sasa hawana vitambulisho hivyo.Akizungumza mjini Mbeya jana, Rais alisema tarehe hiyo iliyotangazwa na Mamlaka ya Mawasiliano Tanzania (TCRA), haitawezekana kwasababu watu ambao hawajasajiliwa na Mamlaka ya Vitambulisho vya Taifa (NIDA) ni zaidi ya nusu ya watanzania.  Katika lojiki ya kawaida watanzania tupo milioni 55, vitambulisho vya taifa vimetolewa milioni 13 au milioni 14, sasa unaposema watu wasajili kwa vitambulisho vya taifa wakati NIDA hawajamaliza, maana yake unawaambia baadhi wa watanzania wasiwe na simu, hatuwezi kwenda kwa utaratibu huo,  alisema Rais Magufuli.Alisema kama vitambulisho havijatolewa kwa watanzania wote, kauli ya watu lazima kusajiliwa kwa kutumiwa vitambulisho vya taifa, haitawezekana. Rais Magufuli alisema suala hilo ni zuri kwa kupunguza uhalifu, lakini wizara husika ianze kwa watu walio na vitambulisho na wengine ambapo hawajapata wapewe muda.  Hili zoezi la kutoa vitambulisho vya taifa liendane na zoezi la kusajili, vitambulisho visipotolewa kwa watanzania wote hakuna kuwahukumu kwasababu hawajasajili,  alisema.Lakini, alisema kuwa hajasema watu wasisajili simu zao, bali anasisitiza usajili wa simu usiwahukumu watu ambao hawajapata vitambulisho vya taifa. Hivi karibuni, TCRA ilitangaza usajili wa simu kwa kutumia vitambulisho vya taifa, vinavyotolewa na NIDA kwamba usajili huo utaanza Mei mosi mwaka huu na kumalizika Desemba. Baada ya tangazo hilo la TCRA, makampuni kadhaa ya simu, yamekuwa yakiwapelekea ujumbe wateja wao kila wakati kila siku unaosema kuwa  Ndugu Mteja, kuanzia Tarehe 1 Mei unatakiwa Kusajili Upya laini yako kwa mfumo wa alama za vidole. Tembelea duka letu na kitambulisho cha Taifa au namba ya NIDA .