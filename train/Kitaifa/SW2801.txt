 MAHAKAMA imeshauri ili kuondoa mrundikano magerezani, kesi zote ziwe na uwezekano wa mshitakiwa kupewa dhamana ikiwa ni pamoja na zile za mauaji na mshitakiwa aruhusiwe kujidhamini mwenyewe.Aidha imeshauri pia sheria zirekebishwe kusaidia kuondoa mrundikano magerezani kwa kupunguza adhabu ndefu. Akizungumza mara baada ya kuwaapisha mawakili 720 katika Chuo cha Sheria, Jaji Mkuu wa Tanzania, Profesa Ibrahim Juma alisema utoaji wa adhabu kali za vifungo badala ya adhabu mbadala, makosa mengi kutokua na dhamana pamoja na ucheleweshaji katika upelelezi wa mashitaka ni mambo ambayo yanajaza watu magerezani na kwamba yanahitaji kupatiwa muarobaini. Ukisikiliza mijadala bungeni kila mtu anataka adhabu kali, miaka 30, 15, hizo zote zinachangia magereza kujaa, na sisi mahakama tuna mapendekezo, kwanza tuwe kama Kenya makosa yote yapewe dhamana tuziachie mahakama, Kenya hata kesi za mauaji mahakama zinatoa dhamana,  alisema Jaji Mkuu.Alisema hivi karibuni walitembelea gereza la Butimba na kushuhudia hali ya msongamano wa watu gerezani na kukiri kuwa hayo ni mapungufu katika sheria na kuongeza kuwa Sheria zinaegemea katika adhabu kubwa katika kesi kama za mauaji, dawa za kulevya, uhujumu uchumi na ubakaji.Aidha, Jaji Mkuu alisema pia kuwa watu sasa wanatambulika kupitia vitambulisho vya taifa hivyo wanaweza kuruhusiwa kujidhamini. Alisema kuna kesi nyingine kama mkandarasi kukamilisha kazi, masuala ya mikataba wanakamatwa na kuwekwa mahabusu, alisema,  utasikia kamata, weka ndani, tuache masuala ya kijinai yaende kijinai na yanayohusu mikataba yaende kimikataba. Aidha, Jaji Mkuu alisema upande wa mashitaka pia unachangia kuongeza watu magerezani kwa sababu wanakamata na kuwafungulia mashitaka watu kabla ya kukamilisha upelelezi.Alisema katika marekebisho ya sheria itamke kwamba ikipita muda fulani kabla upelelezi haujakamilika kesi ifutwe na sheria hiyo itamke pia kuwa mshitakiwa akifutiwa kesi asikamatwe na kushitakiwa tena kama inavyofanyika sasa. Nadhani wa kulaumiwa ni wapelelezi na sio mtu mwingine na sababu wanazotoa mahakamani hazina mashiko, mwaka 2012 tangazo kilitolewa na DPP kwamba usikamate mtu kabla hujakamilisha upelelezi kwa bahati mbaya halifuatwi, watu wanakamatwa ndipo wanaenda kupeleleza. Sheria itamke tu mtu akiachiwa asikamatwe tena na Mahakama itatekeleza,  alisema Jaji Mkuu.Alisema ni Rais pekee mwenye uwezo wa kuwatoa watu magerezani bila amri ya mahakama kama ambavyo amekua akifanya katika msamaha unaotolewa katika sikukuu za kitaifa pamoja na msamaha alioutoa hivi karibuni. Akizungumzia mawakili waliapishwa, Jaji mkuu alisema kwa watumishi wa mahakama kwa sasa utaratibu ni tofauti, hawataweza kutoa huduma za kiwakili kwa sasa mpaka pale watakapoanza kazi hiyo. Vitambulisho walivyopewa vinaonesha hawawezi kutoa huduma ya kiwakili kwa sasa hadi watakapoanzacha utumishi wa kimahakama, analinda namba yake tu ili wakistaafu wawe wabobezi katika uwakili, yule aliyeapishwa leo ana namba bora kuliko anayeapishwa kesho,  alisema Jaji Mkuu.Alisema kuwa kwa sasa vyuo vinazalisha mawakili wengi tofauti na awali na pia kuna wengine walisoma miaka mingi lakini walikua hawajakamilisha taratibu za kiwakili na kuamua kufanya sasa. Aliwataka pia wananchi kuwataja au kuwashitaki katika mamlaka husika watumishi wa mahakama wanaojihusisha na vitendo vya rushwa ili wachukuliwe hatua.