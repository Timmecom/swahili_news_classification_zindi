 KAMPENI inayohimiza watafi ti kuandika upya historia ya ukombozi wa nchi na Afrika kwa ujumla imeanza, lengo likiwa ni kuwezesha wanafunzi kusoma historia ambayo haijapotoshwa kwa makusudi.Akiwasilisha Makadirio ya Mapato na Matumizi ya Fedha kwa Mwaka 2019/20 bungeni jana, Waziri wa Habari, Utamaduni, Sanaa na Michezo, Dk Harrison Mwakyembe (pichani) alisema mbali na wizara yake kusimamia hilo, pia itafufua kampeni ya kurejesha fuvu la shujaa Leti Hema wa Wanyaturu na mashujaa wengine lililochukuliwa na Wajerumani wakati wa ukoloni. Wizara itahimiza kampeni... kuwezesha wanafunzi na vijana wetu kusoma historia yetu ambayo haijapotoshwa kwa makusudi na hivyo kuwajengea moyo wa uzalendo, utaifa, mshikamano, umoja na upendo,  alisema Dk Mwakyembe.Akizungumzia sekta ya maendeleo ya utamaduni, Waziri alisema baada ya kujitawala, nchi za Afrika ziliendelea kutumia vitabu vya historia, vilivyoandikwa na waliozitawala, hali iliyosababisha michango ya baadhi ya mashujaa wa harakati za ukombozi, kwa makusudi kutoakisiwa na kutothaminiwa ipasavyo.Alitoa mfano wa shujaa wa Wanyaturu, Leti aliyesimama kidete kuzuia utawala wa Kijerumani kwa zaidi ya miaka mitatu kwa kutumia makundi ya nyuki, yaliyouma wazungu pekee na kuzuia Wajerumani kukaribia kilima cha Ng ongo Ipembe (sasa Singida Mjini) na maeneo yaliyokizunguka. Hata alipouawa na Wajerumani baada ya kusalitiwa, wakoloni hao hawakuridhika, waliamua kukata kichwa chake na kukipeleka Ujerumani kwa uchunguzi wa kina ili kubaini kama alikuwa na uwezo maalumu wa kibaolojia wa kufundisha wadudu wenye ubongo mdogo sana kama nyuki kushambulia wazungu tu,  alisema. Kwa mujibu wa Waziri, walikwenda pia kuchunguza kuhusu muujiza aliowaonesha wa kukaa juu ya ncha kali ya mkuki badala ya kigoda cha kawaida, ali-pokutana nao kwa mazungumzo ambayo yalivunjika.Alisema shujaa huyo pamoja na wengine akiwamo Mtemi Isike wa Tabora aliyepigana na Wajerumani kwa zaidi ya miaka minne na hatimaye kuzidiwa nguvu na kujinyonga, hawajaandikwa wala mchango wao kuthaminiwa katika historia ya nchi, iliyoandikwa na wazungu. Waziri Mwakyembe alipongeza wadau wa programu hiyo, wakiwamo wabunge wanaounga mkono juhudi za kuhifadhi historia ya ukombozi wa Afrika kwa kubuni miradi mbalimbali, ikiwamo ujenzi wa makumbusho katika maeneo yaliyotumiwa na wapigania uhuru kutoka nchi za kusini mwa Afrika.