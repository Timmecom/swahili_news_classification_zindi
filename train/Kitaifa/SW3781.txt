 ZIKIWA zimesalia siku chache kwa Wizara ya Nishati kuwasilisha bungeni bajeti ya mwaka wa fedha 2019/20, Waziri wa Wizara hiyo, Dk Medard Kalemani amebainisha mafanikio yaliyopatikana kwenye sekta ya nishati.Waziri alibainisha mafanikio hayo katika kipindi cha miaka mitatu na kuiwezesha Tanzania kuingia kwenye rekodi ya dunia kuwa miongoni mwa mataifa machache yanayotekeleza miradi mikubwa ya nishati.Akizungumza mwishoni mwa wiki iliyopita wakati akifungua kikao cha Baraza la Wafanyakazi wa Wizara ya Nishati kilichofanyika jijini hapa, Kalemani alieleza kuwa Tanzania imeingia kwenye rekodi ya utekelezaji wa miradi mikubwa ya kimkakati ya uzalishaji nishati ya umeme.Alisema tangu kupatikana Uhuru, kwa Tanzania Bara vijiji 2,018 pekee ndio vilikuwa vimeunganishiwa umeme lakini katika kipindi cha miaka mitatu cha Rais John Magufuli akiwa madarakani, vijiji 7,012 vimeunganishwa kwenye nishati hiyo. Hii inamaanisha kuwa katika kipindi cha miaka mitatu vijiji 5,000 vimeunganishiwa umeme. Sasa Watanzania wanafahamu kuwa umeme ni haki yao ya msingi ndio maana ukienda maeneo ambayo hakuna nishati hii basi wananchi watakusimamisha na mabango kuonesha uhitaji wao,  alisema.Alisema serikali bado inaendelea kupeleka umeme vijijini ambapo mwaka 2015 kulikuwa na vijiji takribani 2,000 lakini mwaka 2018 kulikuwa na vijiji 4,000 na sasa vijiji vilivyofikishiwa nishati hiyo vimefikia 7,012 ikiwa zaidi ya asilimia 240 ya vijiji vilivyokuwa na umeme kabla ya mwaka 2016. Mafanikio hayo ni matokeo ya hatua ngumu za mabadiliko zilizochukuliwa ndani ya wizara hiyo nyeti kwa lengo la kuleta mageuzi na ufanisi katika kuwahudumia wananchi. Aidha, Dk Kalemani alisema tayari mradi wa kuunganisha nishati ya gesi asilia umekwishaanza kutekelezwa ambapo jijini Dar es Salaam baadhi ya viwanda vimeunganishiwa ili kuongeza tija ya uzalishaji. Kazi yetu ni kuwapelekea wananchi umeme. Tumejikita sana kwenye sekta hiyo kwa sababu kama mnavyokumbuka miaka mitatu iliyopita hali ya umeme nchini ilikuwa mbaya lakini sasa imeendelea kuimarika,  aliwaeleza wajumbe wa baraza hilo.Alisema serikali inatekeleza mradi mkubwa wa kuzalisha umeme kwa kutumia nguvu ya maji kwenye Mto Rufiji ambao taifa linajivunia. Ni mradi wa 60 kati ya mabwawa 70 makubwa duniani. Kwa mara ya kwanza Tanzania tumeingia kwenye chati ya dunia kwa mabwawa ya kuzalisha umeme. Lakini pia kwa Afrika, tumeingia kwenye historia ya kuwa na mradi mkubwa wa nne na wa kwanza kwenye ukanda wa nchi za Afrika Mashariki,  alisema.