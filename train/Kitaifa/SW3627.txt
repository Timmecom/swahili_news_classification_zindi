 JAMII imetakiwa kuwekeza kwenye elimu ya watoto wao ili wawe na misingi imara maishani.Kauli hiyo imetolewa na Aneth Zonebius (18) akihubiri katika sherehe ya watoto iliyofanyika Kanisa la Evangelistic Assemblies of God Tanzania Bethel Centre (EAGT) Kikuyu, hapa.Kwenye mahubiri yake alisema, bado kuna changamoto kwa baadhi ya wazazi na walezi ambao wametenga bajeti zao kwa mambo ya anasa badala ya kuwekeza kwenye elimu.Alisema wakitengewa bajeti hiyo itawasaidia kufanya vizuri katika masomo yao ambapo kwa Taifa na kanisa litapata viongozi wasomi.  Elimu ndiyo njia pekee ya kumfanikisha mtoto kimaisha na sehemu kubwa ya kupata watoto waadilifu wanaopenda nchi,   alisema Zonebius.Aliwataka wazazi na walezi wa kanisa kuwapa nafasi watoto waweze kuhudhuria vipindi vya kiroho kufanya wampende Mungu na nchi yao. Mchungaji Kiongozi wa EAGT Bethel Centre Kikuyu, George Lukinja alisema kutowajibika katika malezi Taifa kunaweza kuibua vijana watakaochukia Taifa lao na viongozi pia.Alisema wazazi wanatakiwa kushirikiana na serikali na kanisa katika malezi hayo ambayo yatawajengea watoto hao uwezo wa kuwajibika kufanya kazi kama inavyosisitiza na serikali.Alitaka wazazi na walezi kuwajibika kikamilifu kwenye malezi ya watoto walioko mashuleni wasome kwa bidii ili kuwa na misingi imara.