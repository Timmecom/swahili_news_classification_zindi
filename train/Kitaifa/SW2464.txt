 MABORESHO yanayofanywa na serikali katika Kampuni ya Ndege nchini (ATCL), yamezidi kuibua mipango ya shirika hilo, yenye lengo la kuongeza tija na ufanisi.Hayo yamefahamika siku chache baada ya kuwasili kwa ndege ya sita aina ya  Air Bus A220-300 .Ujio wa ndege hiyo, unaifanya ATCL kuwa na ndege mbili za aina hiyo, moja ikiitwa  Ngorongoro  na nyingine  Dodoma  kila moja ikiwa urefu wa mita 38.7 na uwezo wa kubeba abiria 141, huku ikitajwa kuwa miongoni mwa ndege zenye matumizi mazuri ya mafuta.Mbali na ndege hizo, ATCL inayo ndege kubwa ya Boeing 787-8 Dreamliner yenye uwezo wa kubeba abiria 262 pamoja na ndege tatu ndogo.Ndege hizo zilizonunuliwa na serikali ya Tanzania, moja aina ya Bombardier CS300 yenye uwezo wa kuchukua abiria 150 na zingine mbili aina ya Bombadier Q 400-8 zenye uwezo wa kubeba abiria 137, ni hatua ya kuimarisha safari za ndani za kampuni hiyo nchini.Kimsingi, jitihada hizo zinazoendelea kufanywa na Rais Joh Magufuli katika kuifufua ATCL, zimezidi kuifanya kampuni hiyo kuja na muonekana mpya katika utoaji wa huduma za usafiri nchini wakati huu, ambapo mipango mbalimbali ikiwemo kuanzishwa kwa safari za nje ya nchi zikiwemo za masafa ya mbali zikifanywa.Katika kuhakikisha inatimiza matakwa yake kibiashara na kuleta ushindani katika soko la ndege, mbali na ununuzi wa ndege hizo, Serikali ya Awamu ya Tano imekuja na mipango mingine mbalimbali.Mikopo ya elimu kwa marubani, wahudumu Chini ya mpango huo, serikali kupitia Chuo cha Taifa cha Usafirishaji (NIT) inakusudia kuanza kutoa mikopo ya mafunzo ya uendeshaji wa ndege (urubani), ili kuongeza idadi ya wahitimu watakaosaidia kukabiliana na upungufu uliopo katika kampuni hiyo.Kupitia utaratibu huo, serikali imeanza majadiliano na Wizara ya Elimu, Sayansi na Teknolojia na Bodi ya Mikopo ya Elimu ya Juu (HESLB) ili kuona uwezekano wa kuwawezesha mikopo wanafunzi wanaohitaji kupata elimu hiyo.Akitangaza hatua hiyo, Waziri wa Ujenzi, Uchukuzi na Mawasiliano, Isack Kamwelwe alisema kimsingi mpango huo umelenga kuongeza ufanisi wa kampuni hiyo ili liweze kufikia malengo yake ya utoaji wa huduma bora za usafiri ndani na nje ya nchi, kwa kuwa na wafanyakazi wazawa, hatua itakayoendana na kupunguza gharama zinazotokana na kuajiri marubani kutoka nje ya nchi.Alisema kupitia mpango huo pia serikali inatarajia kununua ndege mbili kwa ajili ya mafunzo ya marubani, zitakazokabidhiwa NIT ili kuwezesha mafunzo kwa vitendo.Katika kutimiza mipango yake ya kuiboresha kampuni hiyo, mbali na kuzinduliwa kwa mafunzo ya utengenezaji wa ndege na urubani katika Chuo cha NIT mwishoni mwa wiki, chuo hicho pia kimezindua mafunzo ya kwanza ya uhudumu ndani ya ndegeAkizungumza wakati wa uzinduzi wa kozi hiyo, Mkuu wa Chuo cha NIT, Profesa Zacharia Mganilwa, alisema mafunzo hayo yatakayotolewa kwa kipindi cha miezi mitatu, yatasaidia kuongeza idadi ya watumishi hao, ambao kwa siku za hivi karibuni kumekuwa na mahitaji yao makubwa katika soko hususani ndani ya ATCL.Kuongezeka kwa safari za ndege Kwa mujibu wa ATCL, ujio wa ndege mbili za  Airbus  utaongeza ufanisi wa shirika hilo kwa kuongeza safari zake za ndani na nje ya nchi, hatua inayotokana na mikakati mbalimbali iliyokuwepo hapo awali.Kupitia kwa Mkurugenzi Mkuu wa ATCL, Ladislaus Matindi, ujio wa ndege hizo utaifanya ATCL kuongeza safari za Mbeya, Harare , Zimbabwe, Lusaka na Zambia na safari za kila siku katika mji wa Dodoma.Akizungumzia hatua ya usalama wa ndege, Kamwelwe alisema ujio wa ndege za  Airbus , unatoa nafasi kwa ndege mbili za Bombardier CS300 kwenda nchini Canada kwa ajili ya matengenezo.Alisema ndege hizo zinatarajiwa kuondoka wakati wowote Februari mwaka huu, ambapo kila ndege itagharimu Dola za Marekani milioni 3 kwa ajili ya ukarabati huo.Karakana ya matengenezo Katika kuhakikisha shirika hilo linapunguza matumizi yanayotokana na matengenezo, Serikali imeanza mikakati ya kuboresha matengenezo ya karakana (hanger) ya matengenezo ya ndege lililopo katika Uwanja wa Ndege wa Kilimanjaro(KIA).Kwa mujibu wa Waziri Kamwelwe, kukarabatiwa kwa karakana hiyo kwa kiasi kikubwa kutapunguza gharama za matengenezo ya ndege nje ya nchi, ambazo kimsingi zinaigharimu serikali fedha nyingi za kigeni.Marubani kuishi nyumba za kifahari Katika kuhakikisha inaongeza motisha ya kazi, Waziri Kamwelwe alisema marubani na watoa huduma ndani ya ndege (cabin crew) wanawekewa mikakati mizuri ya kupewa makazi, yatakayowawezesha kufanya kazi kwa ufasaha wakati wote.Alisema kwa kulizingatia hilo, serikali itahakikisha makazi hayo yanakuwa katika maeneo yatakayowapa fursa watumishi hao, kupumzika bila bugudha kwa ajili ya kuzifanya akili zao kujikita zaidi katika kusimamia huduma za usafiri wa ndege hizo.