 WAKATI Rais John Magufuli akitoa miezi minane kwa mkandarasi wa daraja la Mto Sibiti kukamilisha, tayari ujenzi huo umefikia asilimia 90 na huenda ukakamilika kabla ya muda uliopangwa.Septemba 10, mwaka huu, Rais Magufuli akiweka jiwe la msingi la daraja la Mto Sibiti ambalo ni kiunganishi cha mikoa ya Simiyu na Singida kupitia wilaya za Meatu na Mkalama, alimuagiza mkandarasi kupitia Kampuni ya Hainan kufanya kazi hiyo usiku na mchana na ndani ya miezi nane liwe limekamilika.Baada ya agizo hilo, gazeti hili limetembelea kukagua ujenzi wa daraja hilo na kushuhudia tayari wananchi wakipita juu ya daraja hilo kwenda katika shughuli zao za kiuchumi kwa kutumia ngazi huku ukamilishaji ukiendelea badala ya kutumia mitumbwi kama awali.Wakizungumza kwa nyakati tofauti wananchi hao wamemshukuru Rais Magufuli kwa kuhakikisha ujenzi wa daraja hilo unakamilika kwa wakati na kuwaondolea adha ya muda mrefu ya kuvuka mto huo kwa mitumbi na wakati mwingine kusababisha maafa ya watu na mifugo mingi kusombwa na maji.  Tulikuwa tukipata shida sana hapa, wakati wa vipindi vya mvua hasa masika wananchi tulikuwa tunavuka kwa shida sana na kama unavyouona huu mto ulivyo jaa leo ingekuwa shida kama daraja hili lisingekuwepo, na tuna kila sababu ya kumshukuru Rais Magufuli,   alisema mkazi wa Kijiji cha Bukindi Meatu, Felister Mohamed.Ujenzi wa daraja hilo umekuwa ni mkombozi kwa watu wengi wakiwepo wafugaji na wakulima ambapo baadhi ya wafugaji wamesema sasa usalama wa mifugo yao na mazao utakuwa ni wa uhakika tofauti na hapo awali. Mfugaji Kurwa Mgembwa alisema kukamilika kwa daraja hilo hadi hapo lilipofikia kwao ni ukombozi kwani wameanza hata kuvusha mifugo kwa kutumia ngazi jambo ambalo wanaona kwao kama msaada mkubwa. Aidha, baadhi ya wananchi kutoka vijiji vya Mkalama walisema kukamilika kwa ujenzi huo wa daraja ni ufunguzi rasmi wa mlango wa uchumi kwao kwani sasa wana uhakika wa kufanya biashara baina ya wilaya mbili zinazounganishwa na daraja hilo za Meatu na Mkalama. Tangu nchi hii ipate uhuru ndio sasa daraja hili limejengwa, wananchi wa Mkalama tutafaidika sana maana tulikuwa tukipata shida hata ya kufika katika mnada uliopo hapa jirani katika kijiji cha Bukundi maana unaweza ukaenda na mvua kubwa ikinyesha ikakukuta huko, uwezo wa kurudi nyumbani haupo tena,  alisema mkazi wa Mkalama, Kayanda Ndaki.Mkurugenzi wa Kampuni ya Kimataifa ya Hainan, He Zhen alisema kazi ya ujenzi huo imefikia asilimia 90 na mapema Februari mwakani magari yote yataanza kupita juu daraja hilo. Alisema changamoto kubwa wanayopambana nayo sasa hivi ni suala la mvua sambamba na wizi wa vifaa vya ujenzi pamoja na mafuta ya magari ambao unafanywa na wafanyakazi wa kampuni hiyo wasio waaminifu kwa kushirikiana na wananchi wa vijiji vya wilaya za Meatu na Mkalama.