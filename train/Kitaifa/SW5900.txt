 HATIMAYE ndoto ya Mwalimu Julius Nyerere ya Watanzania kupata umeme kutoka Maporomoko ya Rufi ji inatimia, kwa leo Rais John Magufuli kuweka jiwe la msingi la ujenzi wa bwawa.Rais Magufuli ambaye aliwasili Kisaki mkoani Morogoro jana, tayari kwa kazi hiyo anayoifanya leo, pia ametoboa siri ya kutumia usafiri wa treni kuja kuzindua mradi huo. Aidha, ametoa onyo la mwisho kwa viongozi wa Mkoa wa Morogoro kukomesha uhalifu unaofanywa na wafugaji dhidi ya wakulima.Rais Magufuli alisafiri kwa treni ya Tazara jana asubuhi kutoka Dar es Salaam hadi Kisaki mkoani Morogoro, kwa ajili ya kuweka jiwe la msingi la mradi wa kufua umeme wa maji katika mto Rufiji. Uwekaji huo wa jiwe la msingi la mradi huo utakaofua megawati 2,115 utafanyika leo katika Pori la Akiba la Selous wilayani Rufiji mkoani Pwani.  Nimeamua kuja kwa treni makusudi.Nimetaka kutua hapa Kisaki kwa sababu ni mji unaokua kwa kasi sana,  alisema Rais Magufuli alipozungumza na mamia ya wananchi wa Kisaki alipofika jana mchana akiambatana na mkewe Mama Janeth.Aliwaambia wananchi hao kwamba kwa kujengwa mradi huo mkubwa wa umeme, Kisaki ichangamkie fursa za kujenga hoteli na nyumba za kulala wageni watakaokwenda Rufiji kuona utalii utakaotokana na mradi huo.  Chapeni kazi mfaidike na mradi huu. Mkienda kufanya kazi kule msiibe vifaa. Huu ni mwanzo tu wa mafanikio makubwa. Hapa mji wenu utabadilika sana,  alisema Rais Magufuli.Aliwageukia viongozi wa Mkoa wa Morogoro na kuwataka kukomesha matatizo ya wafugaji ambao wanavamia mashamba ya wakulima.  Natoa onyo la mwisho mkomeshe matatizo ya wafugaji.Nilikuja hapa na Rais wa Awamu ya Nne miaka minne sasa imepita. Tatizo halijaisha. Nataka mkomeshe hili tatizo. Likiendelea nitajua hamtoshi kuendelea kuwa viongozi,  Rais Magufuli alimwambia Mkuu wa Mkoa, Dk Stephen Kebwe na watendaji wake.Alisema wapo viongozi wanaohongwa wakiwamo polisi, hivyo akawataka wakikamata mifugo ipigwe mnada pamoja na kuwa na mahakama zinazotembea ili kuendesha mashitaka kwa wahalifu.Katika kuchangia maendeleo, Rais Magufuli alitoa Sh milioni 400 za kujenga kituo cha afya Kisaki. Pia aliendesha harambee ya kuchangia ujenzi wa kituo cha polisi ambazo zimepatikana Sh milioni 39.Ameagiza ujenzi huo uanze kesho na kwa mujibu wa Kamanda wa Polisi wa Mkoa, utadumu kwa miezi mitatu. Katika uwekaji jiwe la msingi la mradi wa kufua umeme wa maji wa Rufiji, maandalizi yake yamekamilika.Viongozi mbalimbali wa serikali, mabalozi na wananchi takribani 2,000 watahudhuria sherehe za leo wilayani Rufiji. Mradi huo unaojengwa na mkandarasi Kampuni ya ubia ya Arab Contractors na Elsewedy zote za Misri, una gharama ya Sh trilioni 6.5 za Watanzania wenyewe. Utakamilika Juni 2022.