 WAZIRI Mkuu, Kassim Majaliwa ameongoza maziko ya mfanyabiashara maarufu nchini, Dk Reginald Mengi (77) yaliyofanyika nyumbani kwake Machame wilayani Hai mkoani Kilimanjaro jana.Dk Mengi alizikwa majira ya saa 10.30 jioni katika makaburi ya familia yaliyopo Kijiji cha Nkuu Sinde, Kisereni, Machame, Kata ya Machame Mashariki, ambako ndiko alikozaliwa.Mengi alifariki dunia alfajiri ya Mei 2, mwaka huu akiwa kwenye matibabu Dubai, Falme za Kiarabu. Dk Mengi ameacha mke na watoto wanne. Akizungumza kwa niaba ya serikali, Waziri Mkuu, Kassim Majaliwa alisema Dk Mengi atakumbukwa kwa kitendo chake cha kuuchukia umasikini na zaidi kwa kazi mbalimbali ambazo alishiriki. Bila shaka kila mmoja wetu ameguswa kwa namna ya kipekee na mchango wa Dk Mengi. Kiukweli, marehemu Dk Mengi atakumbukwa kama mwanahabari, mwanaviwanda na mfanyabiashara maarufu ambaye alitumia elimu, maarifa na utajiri wake kwa ajili ya manufaa ya wote hususan watu wenye mahitaji maalumu,  alisema Waziri Mkuu.Aliwaomba wanafamilia wasimamie kampuni ambazo Dk Mengi alianzisha na kama watakwama, wasisite kuomba msaada serikalini, kwani iko pamoja nao.Akielezea wasifu wa baba yake, Abdiel Mengi alisema siyo rahisi kuyazungumzia yote kwa wakati mmoja mambo ambayo yamefanywa na Dk Mengi, bali aliwashukuru waombolezaji wote, viongozi wa serikali na wafanyakazi wa kampuni za IPP kwa upendo wao. Mambo yote aliyoyafanya naweza kumwelezea katika sifa tatu kubwa ambazo ni alikuwa mzalendo, mwenye uthubutu na mwenye kupenda breakthrough. Alikuwa anafikiria tofauti na wengine.Kwanza anajiuliza kwa nini nifanye jambo hili, na nifanyeje ilikuwa ni suala la pili,  alisema Abdiel.Shughuli ya mazishi ilianza rasmi tangu saa 12 asubuhi, kwa kuaga mwili wa mfanyabiashara huyo katika Kanisa la Kiinjili la Kilutheri Tanzania (KKKT) Usharika wa Moshi Mjini huku maelfu ya watu, viongozi wakijitokeza.Viongozi wengine waliohudhuria ni Spika wa Bunge, Job Ndugai, Mbunge wa Kuteuliwa na mke wa Rais mstaafu, Salma Kikwete, Jaji Mkuu mstaafu Othman Chande, Waziri wa Ardhi, Nyumba na Maendeleo ya Makazi, William Lukuvi na Katibu Mkuu wa Chama Cha Mapinduzi (CCM), Dk Bashiru Ally.Wengine ni aliyekuwa Waziri wa Mambo ya Nje, Bernard Membe, Mbunge wa Mtama Nape Nauye, Waziri wa Viwanda na Biashara, Joseph Kakunda na Mkuu wa Mkoa wa Dar es Salaam, Paul Makonda.Awali, licha ya kuwapo kwa manyunyu ya mvua, bado maelfu ya wakazi wa mikoa ya Kilimanjaro, Arusha, Manyara na Tanga, waliendelea kupanga msururu wenye urefu wa takribani mita 200 kutoa heshima za mwisho kwa Dk Mengi.Wananchi hao wa kada zote wakiwemo walemavu, walikuwa wamegubikwa na majonzi, wakishindwa kujizuia na kuangua vilio wakiwa katika mstari wa kwenda kutoa heshima za mwisho.Hata hivyo, kulikuwapo kwa changamoto ya msongamano mkubwa katika lango kuu la kuingia katika kanisa hilo KKKT Moshi Mjini, lililopo Dayosisi ya Kaskazini.Vijana wa skauti waliopewa jukumu la kusimamia utaratibu wa watu kuingia, walishindwa kuhimili wingi wa watu hao, hatua iliyofanya jeshi la polisi kuongeza askari kwa ajili ya kuimarisha ulinzi.Kutokana na hali hiyo, jeshi la polisi kwa kushirikiana na vikundi vingine vya ulinzi, walilazimika kufunga geti hilo na kuruhusu watu kuingia kwa utaratibu wa mistari, ambao uliharakisha wananchi kutoa heshima za mwisho.Baadhi ya wananchi waliangua kilio zaidi, pale shughuli ya kuaga mwili ilipositishwa majira ya saa 6:40 mchana, kupisha ujio wa Waziri Mkuu, Kassim Majaliwa.Shughuli ya kuaga mwili huo, ilidumu kwa saa 5 na ilisitishwa kutokana na kushindwa kuhimili maelfu ya wakazi wa mikoa hiyo, ambao wengine walikodisha magari kutoka mikoa mbalimbali ili kutoa heshima za mwisho.Mwili wa Dk Mengi uliwasili kanisani hapo saa 1:30 asubuhi ukitoka nyumbani kwake Machame, ukiongozwa na msafara wa magari ya polisi na waombolezaji, wakiwemo wanasiasa na wafanyabiashara kutoka ndani na nje ya nchi.Miongoni mwa viongozi waliopokea mwili huo kanisani hapo ni Kiongozi wa Kambi rasmi ya Upinzani Bungeni na Mbunge wa Hai, Freeman Mbowe, Mbunge wa Vunjo, James Mbatia na Waziri Mkuu mstaafu, Frederick Sumaye.Wengine ni Katibu Mkuu wa CCM, Dk Bashiru Ally, Mbunge wa Kuteuliwa, Anne Kilango, Waziri wa Kilimo na Uvuvi, Luhaga Mpina na wasanii mbalimbali.