 KESI inayowakabili vigogo watano wa serikali akiwemo Hakimu wa Wilaya inatajwa tena leo katika Mahakama ya Hakimu Mkazi wa Mkoa wa Arusha.Vigogo hao awali walisomewa mashitaka 11 ikiwemo uhujumu uchumi, kuteketeza ushahidi katika kesi ya ujangili ya mwaka 2017, kugushi, kutakatisha fedha haramu, kuongoza mtandao wa kufanya uhalifu, kula rushwa, kuharibu ushahidi na kuwasilisha nyaraka za uongo katika matukio waliyoyafanya katika nyakati tofauti mwaka 2016 hadi 2018.Waliofikishwa mahakamani ni pamoja na Hakimu Mkazi wa Mahakama ya Wilaya ya Arusha, Bernard Nganga (43) mkazi wa Kijenge jijini Arusha, Mwanasheria wa Serikali Fortunatus Muhalila (35) mkazi wa Lemara jijini Arusha na Wakili wa Mamlaka ya Hifadhi za Taifa (Tanapa), Maneno Mbunda (36) mkazi wa Usa River wilayani Arumeru mkoani Arusha.Wengine waliofikishwa katika Mahakama hiyo ni pamoja na mtuhumiwa wa ujangili Kanda ya Kaskazini, Nelson Kangero (62) mfanyabiashara mkazi wa Mwanga mkoani Kilimanjaro na mshirika wake, Tumaini Mdee (40), mfanyabiashara mkazi wa Njiro Kata ya Engutoto jijini hapa.Waendesha Mashitaka wa Serikali, Javelin Rugahiruzwa, Shedrack Kimaro na Theophil Mutakyawa waliwasomea washitakiwa hao mashitaka hayo mbele ya Hakimu Mfawidhi wa Mahakama ya Mkoa wa Arusha, Niku Mwakatobe na hawakutakiwa kujibu chochote kwa kwa mahakama hiyo haina uwezo wa kisheria kusikiliza kesi hiyo.Rugahiruzwa aliieleza Mahakama hiyo kuwa shitaka la kwanza linamkabili mshitakiwa wa kwanza Kangero na mshitakiwa wa tano Mdee kwa kuongoza mtandao wa uhalifu kwani ilidaiwa kuwa Juni Mosi mwaka 2018 na Aprili 15, mwaka huu kwa nyakati tofauti ndani ya Jiji la Arusha na Mkoa kwa ujumla, walishirikiana na watumishi wa umma kutoa rushwa.Alisema shitaka la tatu linawakabili mshitakiwa wa pili Wakili Mbunda na mshitakiwa wa tatu Hakimu Nganga na mshitakiwa wanne Mwanasheria wa Serikali Muhalila ambao wote kwa pamoja wanashitakiwa kwa kuongoza mtandao wa rushwa kwani ilidaiwa kuwa kati ya Juni Mosi mwaka 2018 na Aprili 15, mwaka huu, wakiwa watumishi wa umma kwa makusudi walipokea rushwa kwa lengo la kutenda uovu wakati wakijua wazi kufanya hivyo ni kinyume cha sheria.