 MAKAMU Mkuu wa Chuo cha Dodoma (UDOM), Profesa Egid Mubofu amefariki dunia Pretoria nchini Afrika Kusini.Taarifa ya Ikulu iliyotolewa na Kurugenzi ya Mawasiliano jana, ilisema Profesa Mubofu alifariki jana akiwa Pretoria kwa matibabu zaidi, akitokea Taasisi ya Tiba ya Mifupa katika Hospitali ya Taifa Muhimbili (MOI), alikokuwa akipatiwa matibabu ya kiharusi.Kutokana na kifo cha Profesa huyo, Rais John Magufuli ametuma salamu za rambirambi kwa Mkuu wa UDOM, Rais mstaafu wa Awamu ya Tatu, Benjamin Mkapa. Rais Magufuli alimwomba Mkapa kufikisha salamu zake za pole kwa familia ya marehemu, wahadhiri, wanachuo na wafanyakazi wa chuo hicho.Rais Magufuli alisema,  Nimesikitishwa sana na kifo cha Profesa Mubofu, nitamkumbuka kwa uchapakazi wake, ubunifu, uadilifu na uaminifu mkubwa aliouonesha katika utumishi wake kwa taifa, ikiwamo kazi nzuri alioyoifanya katika Shirika la Viwango la Taifa (TBS) akiwa Mkurugenzi Mkuu, kabla ya kuteuliwa kuwa Makamu Mkuu wa Chuo cha UDOM .Rais Magufuli aliiomba familia ya marehemu Mubofu kuwa na moyo wa subira na uvumilivu na amemuomba Mwenyezi Mungu, aipumzishe roho yake mahali pema peponi. Profesa Mubofu aliteuliwa na Rais Magufuli Mei 2, 2017 kuwa Mkurugenzi Mkuu wa TBS, kuchukua nafasi iliyoachwa na Joseph Masikitiko, ambaye uteuzi wake ulitenguliwa.Naye Mkapa alimtangaza Profesa Mbofu kuwa Makamu Mkuu wa UDOM Machi 5 mwaka huu. Uteuzi wake ulianza rasmi Machi 17 mwaka huu na alichukua nafasi iliyoachwa wazi na Profesa Idris Kikula, ambaye ndiye aliyeanzisha chuo hicho, nje kidogo ya jiji la Dodoma, kikiwa ni pori.