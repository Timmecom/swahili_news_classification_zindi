 TUME ya Taifa ya Uchaguzi (NEC) imetangaza uchaguzi mdogo wa kata mbili utakaofanyika Januari 19, mwaka kesho, sanjari na uchaguzi mdogo wa Jimbo la Temeke na kata 46 za Tanzania Bara uliotangazwa awali.Akitoa taarifa kwa umma Jijini Dar es Salaam jana Makamu Mwenyekiti wa Tume, Jaji (Rufaa) Mbarouk Salim Mbarouk alizitaja kata hizo kuwa ni pamoja na Mwanahina iliyopo Halmashauri ya Wilaya ya Meatu mkoani Simiyu na Kata ya Biturana katika Halmashauri ya Wilaya ya Kibondo Mkoani Kigoma.  Fomu za Uteuzi wa Wagombea zitatolewa kati ya Desemba 21 hadi 27, mwaka huu. Uteuzi wa wagombea utafanyika Desemba 27, mwaka huu.Kampeni za uchaguzi zitafanyika kuanzia Desemba 28, mwaka huu, hadi Januari 18, mwakani na siku ya uchaguzi itakuwa ni Januari 19 mwakani,  alisema Jaji Mbarouk. Jaji Mbarouk aliongeza kwamba uchaguzi wa kata hizo ambao unafanyika kutokana na kujiuzulu uanachama kwa madiwani waliokuwepo awali utafanyika pamoja na uchaguzi wa Jimbo la Temeke na kata 46 za Tanzania bara, kama ilivyotangazwa hapo awali.Akitoa mwito kwa vyama vya siasa, Jaji Mbarouk alisema,  Tume inapenda kuvikumbusha Vyama vya Siasa na wadau wote wa uchaguzi kuzingatia Sheria, Kanuni, Maadili ya Uchaguzi, Taratibu, Miongozo na maelekezo yanayotolewa na Tume ya Taifa ya Uchaguzi wakati wa kipindi chote cha Uchaguzi huu mdogo .Alisema Tume imetangaza nafasi hizo wazi baada ya kupokea taarifa kutoka kwa Waziri mwenye dhamana na Serikali za Mitaa ambaye kwa kutumia mamlaka aliyopewa chini ya Kifungu cha 13(1) cha Sheria ya Uchaguzi ya Serikali za Mitaa, aliitaarifu Tume uwepo wa nafasi wazi za Madiwani katika Kata hizo.