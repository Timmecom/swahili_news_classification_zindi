 WIZARA ya Kilimo kupitia Wakala wa Hifadhi ya Chakula (NFRA), imepanga kuongeza uwezo wa kuhifadhi nafaka nchini kutoka tani 251,000 katika mwaka 2018/19 hadi tani 501,000 katika mwaka 2019/20.Akiwasilisha bajeti ya wizara yake bungeni, Waziri Japhet Hasunga alisema ili kufikia malengo hayo, itakamilisha awamu ya kwanza ya mradi wa kuongeza uwezo wa kuhifadhi ambapo itajenga maghala matano yenye uwezo wa kuihifadhi tani 60,000.Pia itajenga vihenge vinane vyenye uwezo wa kuhifadhi tani 190,000 za nafaka na hivyo kuongeza uwezo na kufikia tani hizo 501,000 za nafaka.Aidha, wizara itafanya upembuzi yakinifu na ufanisi wa maghala matano kwa ajili ya kuhifadhi ya zao la mahindi katika halmashauri za wilaya za Buchosa, Msalala, Kasulu, Itilima na Ileje. Vile vile kupitia Mradi wa Upanuzi wa Uzalishaji Mpunga (ERPP), maghala matano yenye uwezo wa kuhifadhi tani 6,700 za mpunga katika skimu tano za umwagiliaji yatajengwa,  alisema Hasunga.Alizitaka skimu hizo ni Njage ya kuzalisha tani 1,700, Msolwa Ujamaa (1,700), Kigugu (1,000), Mvumi (1,300) na Mbogokomtonga (1,000) katika Mkoa wa Morogoro.Hasunga alisema katika msimu wa 2019/20, wizara kupitia Bodi ya Nafaka na Mazao Mchanganyiko itasindika tani 29,000 za mahindi ili kuzalisha tani 17,400 za unga wa mahindi na tani 4,350 za pumba za mahindi kwa ajili ya chakula cha mifugo.  Pia itasindika tani 15,000 ili kuzalisha lita 3,461,000 za mafuta ya alizetni na tani 10,350 za mashudu ya alizeti,  alisema na kuongeza: Vile vile Bodi itakoboa tani 27,000 za mpunga zitakazozalisha tani 8,100 za mchele na tani 4,000 za pumba za mpunga na itanunua na kuuza mazao ghafi baada ya kusatishwa na kufungaswa. Alisema pia wizara itakamilisha ujenzi wa masoko matano ya kimkakati katika mikoa ya Kagera, Mara na Shinyanga katika eneo la Kahama. Wizara kupitia Mradi wa Kuzuia Mazao Kuharibika (TANIPAC) itajenga kituo cha mfano cha kusambaza teknolojia za usimamizi wa mazao baada ya mavuno na maabara kuu ya kilimo,  alisema.Aliongeza kuwa mradi huo pia utakarabati na kukipatia vifaa Kituo cha Udhibiti wa Magonjwa ya Kibaolojia Kibaha (NBCU) na itajenga maghala 14.Alisema mradi pia utazijengea uwezo taasisi za Chakula na Dawa (TFDA), Ofisi ya Taifa ya Takwimu (NBS) na ile ya Zanzibar (ZBS) na vituo vya utafiti wa kilimo vya Ilonga, Naliendele na Zanzibar, kuhusu udhibiti wa sumukuvu kwa kununua vifaa vya maabara na kutoa mafunzo na teknolojia kuhusu udhibiti wa sumukuvu.Katika kutekeleza shughuli mbali mbali wizarani, wizara imeomba Bunge lipitishe Sh bilioni 208.044 ambazo ni nyingi zaidi ya zile zilizoombwa mwaka jana Sh bilioni 162.224 sawa na ongezeko la Sh bilioni 45.81 sawa na asilimia 28. Bunge linatarajia kuhitimisha mjadala wa wizara hiyo kesho.