 UWEKWAJI wa rada katika viwanja vinne hapa nchini utasaidia nchi kuwa katika hali ya usalama zaidi na serikali itapata mapato makubwa kwa mashirika makubwa ya ndege kuja kutua katika viwanja hivyo.Hayo yamesemwa na Naibu Waziri wa Miundombinu, Mawasiliano na Usafirishaji wa Serikali ya Baraza la Wawakilishi Zanzibar, Mohamed Salum akiwa na kamati ya wizara hiyo ya Baraza la Wawakilishi.Alisema hayo katika Kiwanja cha Ndege cha Kimataifa cha Kilimanjaro (KIA) baada ya kamati ya hiyo iliyokuwa ikiongozwa na Mwenyekiti wake, Hamza Hassan Juma kutembelea uongozi wa KADCO unaoendesha uwanja huo kujifunza namna bora ya kutaka kuendesha viwanja vya ndege vya Zanzibar.Alisema mradi wa kufunga rada katika viwanja vya ndege vya Dar es Salaam, Songwe, Mwanza na KIA ni mradi mkubwa na wenye usalama kwa nchi na unatarajiwa kuwa utaleta mapato makubwa zaidi kwa serikali kwani mashirika mengi ya ndege yatatua katika viwanja hivyo na nchi kunufaika na mapato. Waziri Ahmada alisema uamuzi huo uliofanywa na Rais John Magufuli unapaswa kupongezwa kwa dhati kwani umeangalia mambo mengi.Alisema Rais Magufuli anapaswa kupongezwa kwa kuiendesha nchi kwa kutumia pesa kutoka katika vyanzo vya ndani katika kuendesha miradi mikubwa ya nchi.Alisema uongozi wa KADCO unapaswa kupongezwa kwa jinsi ulivyojipanga kukiendesha kiwanja hicho na jinsi kinavyoweza kuingiza mapato mengi ya serikali bila ya kusubiri ruzuku kutoka serikali kuu.Kwa mujibu wa Waziri huyo KADCO imenunua magari matatu ya zimamoto, inatoa gawio kwa serikali kwa wakati na imeukarabati uwanja wa KIA kwa kiwango cha kimataifa na ndege kubwa na ndogo zinatua kwa wingi na ameusihi uongozi wa kampuni hiyo kuongeza jihada na kuacha kubweteka kwa sifa.Mwenyekiti wa Kamati ya Baraza la Wawakilishi ya Wizara hiyo, Hamza Hassan Juma alisema kamati nzima imeenda KIA kujifunza ni kwa nini KADCO imekuwa ikipata tuzo za kimataifa kwa uendeshaji mzuri wa kiwanja KIA ili mafanikio hayo yaweze kwenda kwa viongozi wa viwanja vya ndege Zanzibar.Juma alisema kupata tuzo za kimataifa sio jambo dogo kwani wanaotoa tuzo hizo huangalia mambo mengi katika utoaji tuzo hizo hivyo wajumbe wa kamati walienda KADCO kuomba siri ya mafanikio yao katika uendeshaji kiwanja wawe wawakilishi wema kwa viongozi wa viwanja vya ndege Zanzibar.Alisema wametembelea ofisi za Zimamoto , majengo yanayojengwa kwa uwekaji rada na wameangalia kiwanja kilivyokarabatiwa na kuongeza idadi ya ndege kubwa kutua KIA na serikali inayoingiza mapato.Kaimu Mkurugenzi wa KADCO, Mary Kimambo alisema mafanikio yaliyopatikana kiwanja cha KIA yanatokana na menejimenti ya kampuni hiyo kufanya kazi kwa ushirikiano mkubwa bila ya kutegeana.