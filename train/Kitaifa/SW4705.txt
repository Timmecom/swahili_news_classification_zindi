 MKUTANO wa 14 wa Bunge la 11 unatarajia kuanza leo jijini Dodoma, ambapo Muswada wa Sheria ya Marekebisho ya Sheria ya Vyama vya Siasa wa Mwaka 2018 ni kati ya miswada mitano, itakayojadiliwa na kupitishwa na Bunge.Aidha, Mbunge wa Temeke, Abdallah Mtolea (CCM) anatarajia kula kiapo cha uaminifu. Taarifa iliyotolewa na Kitengo cha Mawasiliano na Uhusiano wa Kimataifa ya Ofisi ya Bunge, kuhusu ratiba ya shughuli za Bunge zitakazofikia tamati yake Februari 8 mwaka huu, inaonesha kuwa miswada mitano itajadiliwa na kupitishwa.Miswada mingine itakayojadiliwa ni Muswada wa Sheria ya Mamlaka ya Hali ya Hewa Tanzania wa mwaka 2018, Muswada wa Sheria ya Mamlaka ya Udhibiti wa Usafiri wa Ardhini wa mwaka 2018, Muswada wa Sheria ya Huduma za Maji na Usafi wa mazingira wa mwaka 2018, Muswada wa Sheria ya Marekebisho ya Sheria Mbalimbali Namba 4 wa mwaka 2018.  Katika Mkutano huu wa Kumi na Nne, wastani wa maswali 125 ya Kawaida yanatarajiwa kuulizwa na Wabunge. Aidha, wastani wa maswali 16 ya papo kwa papo kwa Mheshimiwa Waziri Mkuu yanatarajiwa kuulizwa kwa siku za Alhamisi ya Januari 31, na Januari 7, 2019,  imesema sehemu ya taarifa hiyo.Aidha, katika mkutano huo pia Kamati za Kudumu za Bunge 15, zitawasilisha taarifa za mwaka za kazi za Kamati hizo kwa mujibu wa masharti ya Kanuni ya 117(15) ya Kanuni za Bunge.Kamati ya Kudumu ya Bunge ya Hesabu za Serikali, Kamati ya Hesabu za Serikali za Mitaa, Kamati ya Uwekezaji wa Mitaji ya Umma, Kamati ya Bajeti, Kamati ya Viwanda, Biashara na Mazingira na Kamati ya Miundombinu.