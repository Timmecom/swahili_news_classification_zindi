 RAIS John Magufuli ameendelea kung ara katika siasa za kimataifa mwaka huu, baada ya Taasisi ya Transparency International (TI), kuitaja Tanzania kuwa moja ya nchi zilizofanya vizuri katika masuala ya kupiga vita rushwa.Ripoti ya TI ya mwaka huu, iliyopatikana Dar es Salam juzi, imesema Tanzania imeendelea kufanya vizuri katika vita dhidi ya rushwa kubwa na ndogo, zinazohujumu uchumi na kuumiza wananchi wa kawaida wapatapo huduma.Rais Magufuli amekuwa kinara wa mapambanodhidi ya rushwa tangu aingie madararakani mwaka 2015, ambapo Tanzania imekuwa katika vita dhidi ya uhujumu uchumi na rushwa ndogo, ambayo imekuwa kero kwa wananchi wanyonge, ikiwa ni pamoja na kuwanyima haki katika taasisi za utoaji huduma, hatua ambayo imeiipandisha chati.Ripoti mpya ya TI iliyoandaliwa kwa pamoja na taasisi ya Afrobarometer imedhihirisha mafanikio ya Rais Magufuli, kwa kuiweka Tanzania juu kwa upande wa nchi za Afrika (Global Corruption Barometer- Africa (GCB), ambapo TI, shirika la mapambano dhidi ya rushwa duniani, limesema mjini Berlin, Ujerumani kuwa Tanzania inaongoza kati ya nchi 35 za Afrika eneo la  Namna Wananchi Wanavyotambua Juhudi za Serikali Kwenye Mapambano ya Rushwa .Matokeo Kwa mujibu wa ripoti hiyo, asilimia 50 ya waliohojiwa, walisema ndiyo wananchi wa kawaida, wana nafasi kubwa ya kuwa sehemu ya mafanikio kwenye mapambano dhidi ya rushwa, badala ya kuachia mzigo wote kwa serikali. Ripoti hiyo ya TI imesema takwimu hizo za asilimia 50, zimetokana na swali waliloulizwa wahojiwa kwamba: Wananchi wa kawaida wanaweza au wana nafasi ya kuwa sehemu ya kufanikisha vita dhidi ya rushwa? .Mkurugenzi Mtendaji wa TI, Patricia Moreira akiwasilisha ripoti hiyo kwa waandishi wa habari juzi, alisema kwenye kipengele hicho, nchi tano bora zikiongozwa na Tanzania ni Sierra Leone, Lesotho, Nigeria na Ghana.Taasisi za serikali Kuhusu taasisi za serikali, TI imeonesha kuwapo mafanikio makubwa ya kupungua kwa hisia za kuwapo rushwa katika Ofisi ya Rais na Waziri Mkuu, kutoka asilimia 15 hadi nne, kwa wabunge kutoka asilimia 21 hadi nane.Pia, rushwa iliyodaiwa kuwepo kwa maofisa wa serikali kuu imeshuka kutoka asilimia 25 hadi 12, serikali za mitaa kutoka asilimia 25 hadi 10, tofauti hiyo ni kwa kulinganisha hali ya mwaka 2015 na mwaka huu 2019.Katika takwimu hizo, TI pia inaonesha hisia za kuwapo rushwa imeshuka kwa Jeshi la Polisi kutoka asilimia 50 za mwaka 2015 hadi 36 mwaka huu, majaji na mahakimu kutoka asilimia 36 hadi 21, viongozi wa dini kutoka asilimia 10 hadi tatu, asasi zisizo za kiserikali (NGOs) kutoka sifuri hadi 11, taasisi za biashara ikiongezeka hisia asilimia 31 hadi 32 na viongozi wa kimila asilimia 13 hadi tatu, ukilinganisha takwimu za mwaka 2015 na mwaka huu.Hali ya rushwa katika utoaji huduma Ripoti hiyo ya TI inaonesha mafanikio zaidi ya vita ya rushwa ambapo rushwa imeshuka kutoka asilimia 25 ya mwaka 2015 hadi asilimia 18 ya mwaka huu, shule za umma imeshuka kutoka asilimia 11 hadi asilimia nne, huduma za afya imeshuka kutoka asilimia 20 hadi 11 na Polisi kutoka asilimia 35 hadi 31 kati ya mwaka 2015 na 2019.Kuhusu kama rushwa imepungua katika miezi 12 iliyopita au la, ripoti imesema asilimia 66 walisema iliongezeka mwaka 2015 lakini ni asilimia 10 tu waliosema imeongezeka mwaka huu, waliosema imepungua ni 13 mwaka 2015 huku asilimia 72 wakiamini imepungua.Waliosema kiwango ni kile kile ni asilimia 15 mwaka 2015 na asilimia tisa mwaka huu, waliosema hawajui ni asilimia 6 mwaka 2015 na asilimia tisa 2019 na hakuna waliokataa kujibu.Mapambano ya rushwa Ikizungumzia swali kama serikali inafanya kazi nzuri kwenye mapambano dhidi ya rushwa, ripoti hiyo ya TI imeonesha mwaka 2015 waliosema inafanya vizuri walikuwa ni asilimia 37 wakati mwaka huu ni asilimia 71, waliosema serikali haifanyi vizuri mwaka 2015 ni asilimia 58 wakati mwaka huu wamepungua hadi asilimia 23 na waliosema sijui, mwaka 2015 ni asilimia tano na mwaka huu ni asilimia sita na hakuna aliyekataa kujibu maswali. Ripoti inaonesha asilimia 18 ya waliohojiwa, wanakiri mtu alikuwa lazima atoe rushwa kupata huduma ya kijamii.Kwa mujibu wa ripoti hiyo, Tanzania ya sasa ikilinganishwa na mwaka 2015, imepiga hatua kubwa udhibiti wa vitendo vya rushwa kwenye maeneo ya kutolea huduma za umma kutoka asilimia 25 hadi kufikia asilimia 18.Mafanikio siku za nyuma Mafanikio hayo yametajwa kuwa yametokea mwaka mmoja tangu ripoti nyingine ya TI iliyotathmini mapambano dhidi ya rushwa (Corruption Perception Index) ilipotolewa, ikionyesha Rwanda na Tanzania kuongoza katika nchi za Jumuiya ya Afrika Mashariki (EAC) katika mapambano dhidi ya rushwa kwa mwaka 2017.Kwa mujibu wa ripoti hiyo iliyotolewa na TI Februari 21, mwaka 2018 , juhudi za Serikali ya Rais Magufuli kupambana na rushwa, zimezaa matunda kipindi cha mwaka mmoja uliopita. Taarifa hiyo iliyokusanya takwimu za mwaka mzima wa 2017, ilionesha Tanzania ni miongoni mwa nchi chache duniani, zilizopanda kwa kiasi kikubwa katika kupambana na rushwa huku nyingi zikishuka au kubaki pale pale.Wakati mwaka 2016 Tanzania ilikuwa ya 116 duniani, katika ripoti ya mwaka jana, Tanzania ilipanda kwa nafasi 13 na kuwa ya 103 huku ikizizidi kwa mbali nchi kadhaa kubwa duniani katika utafiti huo, uliohusisha nchi 180.Kwa Afrika Mashariki, Tanzania ilikuwa nchi ya pili baada ya Rwanda iliyoongoza kwa kupunguza rushwa, ambapo katika alama za mtazamo wa rushwa, Tanzania imepata 36, zikiwa ni nyingi kufikiwa na nchi miaka 10 iliyopita.Takwimu hizo zilionesha Tanzania kufikia nafasi hiyo ya juu, ni matokeo ya kufanikiwa kwa serikali kuziba mianya mingi ya rushwa taasisi mbalimbali za serikali na kubadilika mtazamo wa wafanyabiashara na wawekezaji nchini.Nchi tano za mwisho Pia TI ilibainisha katika ripoti yake hiyo kuwa nchi tano za mwisho Afrika zilizotajwa kwenye ripoti hiyo ambazo bado raia wake hawaoni kama serikali zao zinaonesha juhudi zozote kupambana na vitendo vya rushwa ni Madagascar, Gabon, Jamhuri ya Kidemokrasi ya Congo (DRC), Sudan, Guinea, Malawi na Morocco.Ripoti imebaini zaidi ya nusu ya watu kwenye nchi zote 35zilizoguswa na utafiti wakati wa kuandaa ripoti hiyo kati ya Septemba 2016 na Septemba 2018, wanakiri rushwa kushika mizizi katika nchi zao na serikali haifanyi kitu.Matokeo jumla Mkurugenzi huyo alisema matokeo ya jumla ya utafiti huo, yameonesha kuwa zaidi ya mtu mmoja kati ya wanne waliotumia huduma za umma kama afya na elimu Afrika, walitoa rushwa mwaka 2018 sawa na watu milioni 130.Ripoti hiyo ya mwaka jana, kama ilivyo ya mwaka huu, pia ilitanguliwa na Ripoti ya Jarida la The Economist, lililoeleza Tanzania iliongoza EAC kwa utawala bora na demokrasia na ile ya Taasisi ya Kiuchumi Duniani (World Economic Forum), iliyoitaja ni ya pili Afrika na ya kwanza Kusini mwa Jangwa la Sahara kwa uchumi jumuishi.