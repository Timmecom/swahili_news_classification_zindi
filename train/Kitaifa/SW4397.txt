 ILI kuweza kuwezesha utekelezaji wa zuio hilo, Kanuni mbalimbali zilitungwa Mei 17, mwaka huu ili kusimamia adhabu za zuio la mifuko ya plasiki na baadhi ni kama zifuatazo;Kanuni ya 5 inasema:Mifuko yote ya plastiki kwa ajili ya kubebea bidhaa mbalimbali, bila kujali unene wake, imepigwa marufuku kuingizwa nchini, kusafirishwa nje ya nchi, kuzalishwa, kuuzwa, kuhifadhiwa, kusambazwa na kutumika ndani ya Tanzania Bara.Kanuni ya 6 inasema:Bila kuathiri masharti ya Kanuni ya 5, ni marufuku kwa mtu yeyote kuuza vinywaji au bidhaa nyingine zikiwa zimefungashwa kwenye vifungashio vya plastiki, isipokuwa tu kama aina ya bidhaa hizo inalazimu kutumia vifungashio vya plastiki.Kanuni ya 7 inasema:Ni marufuku kwa Mamlaka yoyote kusajili au kutoa leseni au kibali kwa mtu yeyote kwa ajili ya kuingiza nchini, kusafirisha nje ya nchi, kuzalisha au kuuza mifuko ya plastiki ambayo imepigwa marufuku kwa mujibu wa kanuni hizi.Kanuni ya 9 inasema:Bila kuathiri masharti ya kanuni ya 5, vifungashio vya plastiki kwa ajili ya huduma za afya au bidhaa za viwandani au sekta ya ujenzi au sekta ya kilimo au vyakula au usafi na udhibiti wa taka havitahusika na zuio la kanuni hizi. Kanuni ya 21 inasema: Pamoja na adhabu nyingine zitakazotolewa chini ya kanuni hizi, Mahakama inaweza kutoa amri zifuatazo:(a) Kutaifisha mifuko ya plastiki(b) Kufunga kiwanda kinachozalisha mifuko ya plastiki(c) Kufuta leseni au(d) Kuamrisha kushiriki katika kutoa huduma za kijamii. Mwongozo kwa wakaguzi na watekelezaji Ili kuifanya operesheni hiyo kutekelezwa kwa kufuata sheria na kanuni zilizowekwa, Ofisi ya Makamu wa Rais imetoa mwongozo kwa wakaguzi na watekelezaji wa katazo la mifuko ya plastiki kwa halmashauri zote.Kwa mujibu wa Mwongozo huo:1. Ukaguzi utafanyika madukani, magengeni, masokoni, kwenye supermarkets, ghalani, mipakani, viwandani na kwenye maeneo mengine zinakouzwa bidhaa.2. Wakati wote wakaguzi wajitambulishe na kuonesha vitambulisho vyao kwa wahusika kwenye maeneo wanayoyakagua.3. Hairuhusiwi kumsimamisha mtu na kumpekua au kupekua mizigo yake ili kutafuta mifuko ya plastiki.4. Hairuhusiwi kuingia kwenye makazi ya watu au kusimamisha magari au vyombo vingine vya usafiri ili kutafuta mifuko ya plastiki.5. Iwapo magari au vyombo vingine vya usafiri vitasimamishwa kwa sababu nyinginezo na kukutwa na shehena ya mifuko ya plastiki, adhabu stahiki itatolewa kwa mujibu wa sheria na wahusika wataelekezwa mahala mahsusi kwa kupeleka shehena hiyo.6. Atakayekutwa na kosa la kuendelea kuuza, kuhifadhi au kutumia mifuko ya plastiki, ataelekezwa pa kuipeleka mifuko hiyo, atapigwa faini inayostahiki kwa mujibu wa sheria na atasainishwa fomu ya kukubali faini hiyo na atapewa muda wa kuilipa kama sheria inavyoelekeza. Atakapokataa kusaini au kushindwa kulipa katika muda aliopewa, ndipo atafunguliwa mashtaka.7. Watakaotozwa na kulipa faini, watapewa risiti za serikali kwa malipo hayo.8. Busara itumike katika utekelezaji wa katazo hili na matumizi ya nguvu ikiwemo kuwapiga au kuwabeba na kuwaweka watu ndani hayaruhusiwi.9. Watakaokaidi au kutotoa ushirikiano katika ukaguzi au kuzuia au kuhujumu utekelezaji wa sheria au kuendelea kufanya makosa baada ya kuelekezwa au kupewa adhabu, watakamatwa na kuchukuliwa hatua kali zaidi kwa mujibu wa sheria nyingine za nchi.