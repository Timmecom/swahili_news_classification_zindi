 KATIBU Mkuu wa Wizara ya Mifugo, Profesa Elisante ole Gabriel amezitaka taasisi za fedha nchini kuchangamkia soko la usindikaji wa maziwa linalohitaji uwekezaji wa kimkakati kutokana na kiasi kidogo cha maziwa kusindikwa. Gabriel ametoa rai hiyo katika kongamano la 10 la Wiki ya Maziwa kitaifa nchini. Alisema kiwango cha maziwa kwa mwaka ni lita bilioni 2.7 wakati kiwango cha maziwa kinachosindikwa ni lita milioni 56 hatua inayomnyima mapato mazuri mfugaji nchini.  Nitoe mwito kwa taasisi za fedha kuchukua fursa hii muhimu kwa kuwekeza kwa nguvu kwenye mnyororo wa thamani ili kuyapa thamani maziwa yetu. Ipo fursa kubwa ambayo itawasaidia wafugaji na taasisi zenu kupata faidi,  alisema Gabriel. Kongamano hilo la wadau kutoka mikoa mbalimbali nje ya nchi linajadili namna ya kuongeza uzalishaji bora wa maziwa nchini. Pia linajadili kukabiliana na changamoto za upatikanaji mbegu bora za uhamilishaji, malisho ya mifugo, masoko ya maziwa na uhaba wa viwanda vya usindikaji wa maziwa nchini. Mwenyekiti wa Bodi ya Maziwa nchini, Lucas Malunde alisema viwanda zaidi vinahitajika kuongeza kiwango cha maziwa yaliyosindikwa kumpa faida mfugaji na mtumiaji wa maziwa. Alisema kiwango cha matumizi ya maziwa kwa mtu mmoja hapa nchini kipo chini kiasi cha lita 49 kwa mwaka wakati lengo ni kumwezesha mtu kutumia lita 200 za maziwa kwa mwaka. Ofisa Utafiti wa benki ya NMB, Mboka Mwanitu alisema wametenga Sh bilioni 500 kwa tasnia ya maziwa kwa ujumla. Alisema wapo wajasiriamali walionufaika kwa kuchukua mkopo wa Sh bilioni 30 kutokana na kuongezeka mahitaji ya maziwa nchini. Alisema mikopo yao imelenga kupata mbegu bora za ng ombe, vituo bora vya kukusanyia maziwa, vifaa vya kisasa vya usindikaji maziwa, malisho na huduma za chanjo na matibabu.