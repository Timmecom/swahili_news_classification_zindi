 WAZIRI Mkuu, Kassim Majaliwa amesema suala la kuwaondoa kazini watumishi wa umma ambao ni wazembe, wala rushwa na wasiotimiza majukumu yao ipasavyo ni endelevu.Amesisitiza kuwa serikali inahitaji watumishi wenye heshima na nidhamu ya kazi ili waweze kuwatumikia wananchi bila ya ubaguzi wa aina yoyote iwe wa kiuchumi, kidini au kikabila. Waziri Mkuu alisema hayo jana wakati akihutubia wananchi katika Kongamano la Kumpongeza Rais John Magufuli kwa utekelezaji wa Ilani ya CCM ya mwaka 2015/20. Kongamano hilo limeandaliwa na Umoja wa Wanawake Tanzania (UWT) ili kumpongeza Rais John Magufuli lilifanyika katika Uwanja wa Lake Tanganyika mkoani Kigoma.Alisema serikali imejipanga vizuri katika mapambano dhidi ya rushwa. Aliwataka wananchi watoe taarifa, iwapo watabaini uwepo wa watumishi wanaojihusisha na rushwa.  Watumishi wa umma tunataka watambue kwamba wao ni watumishi wa wananchi, hivyo hawana budi kutambua wajibu wao ambao ni kumtumikia mwananchi ipasavyo,  alisema. Alisema kuwa serikali imepiga hatua kubwa katika vita dhidi ya rushwa, ambapo kwa Afrika, Tanzania inaongoza kwa mujibu wa ripoti ya taasisi ya Transparency International.Katibu Mkuu wa UWT, Queen Mlozi alisema kongamano hilo ni muendelezo wa kongamano zingine za kumpongeza Rais, zilizofanyika kwenye mikoa ya Dar es Salaam, Mbeya na Unguja na Pemba. Alisema viongozi hao wameonesha dhamira ya kweli ya kuwaletea wananchi maendeleo.  Tutaendelea kushirikiana na viongozi wetu na hatupo tayari kugawanyika  alisema.Awali, mawaziri na naibu mawaziri mbalimbali, walipata fursa ya kuelezea namna ilani ilivyotekelezwa katika maeneo mbalimbali kupitia wizara zao. Katika kongamano hilo, viongozi na wanachama wa vyama mbalimbali walivihama vyama vyao na kujiunga na CCM akiwemo na aliyekuwa Katibu wa Mbunge wa Kigoma Mjini, Zitto Kabwe.