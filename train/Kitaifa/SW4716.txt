 KESHO mchana, Tanzania itaandika historia nyingine katika sekta ya usafi ri wa anga nchini baada ya ndege yake mpya ya tano kuwasili nchini.Ndege hiyo mpya aina ya Airbus 220-300 imekabidhiwa juzi mjini Montreal nchini Canada kwa timu ya wataalamu na watendaji kutoka Tanzania na leo alfajiri wameondoka kurejea nchini ambako watafika kesho mchana. Akizungumza na gazeti hili kwa simu akiwa nchini Canada, Mkurugenzi Mtendaji wa Kampuni ya Ndege Tanzania (ATCL), Ladislaus Matindi ambaye ni miongoni mwa timu iliyokwenda kukabidhiwa ndege hiyo, alisema baada ya ndege kufanyiwa majaribio yote wataalamu waliikagua na kujiridhisha kabla ya kukabidhiwa. Tunashukuru ndege yetu ni nzuri na mpya, imekaguliwa na kufanyiwa majaribio iko vizuri na kesho (leo) alfajiri tunaondoka kurudi nyumbani tutafika keshokutwa (kesho) mchana,  alisema Matindi. Alisema ndege hiyo ni moja kati ya ndege mpya mbili aina zilizonunuliwa na serikali kutoka Kampuni ya Airbus nchini Canada ikiwa ni juhudi za kufufua sekta ya usafiri wa anga na kuinua uchumi sambamba na kuongeza idadi ya watalii wanaokuwa mojakwa moja nchini.Matindi alisema ndege ya pili iko kwenye hatua za mwisho za uundwaji wake na itakapokamilika, itaanza majaribio ya kuruka na kisha timu ya ukaguzi itakwenda nchini humo kufanya ukaguzi kabla ya kukabidhiwa.  Ndege mpya mbili tulizokuwa tunatarajia kuzipokea hivi karibuni, moja tumeshakabidhiwa na hiyo nyingine iko kwenye hatua za mwisho za uundwaji na iko timu ya ukaguzi itaenda na itatoa ripoti yao,  alisema Matindi.Akizungumzia ndege hizo ambazo awali zilipaswa kuwa tayari na kuwasili nchini Novemba mwaka huu, Matindi alisema walipokea maombi kutoka kwa watengenezaji wa ndege hizo, Kampuni ya Airbus Canada ya kusogeza mbele tarehe ya kuzikabidhi ili kumalizia mambo madogo ya matengenezo yaliyosalia.  Ni kweli awali tulikuwa tuzipokee ndege hizo Novemba mwaka huu, lakini watengenezaji walituomba kusogeza mbele muda wa kukabidhiwa na ni kitu cha kawaida, na tumeshaipokea moja na kesho watanzania wataiona tukifika,  alisema Matindi.Ndege hizo mbili kila moja ina uwezo wa kubeba abiria 132, daraja la kwanza 12 na daraja la kawaida abiria 120. Awali, ndege hizo zilijulikana kwa jina la Bombardier C Series, na Julai mwaka huu, Kampuni ya Airbus iliingia mkataba wa ununuzi na kuzibadilisha jina na kuziita A220-300. Kwa ununuzi wa ndege hizo aina ya A 220-300 Tanzania inakuwa nchi ya kwanza barani Afrika, kununua ndege hizo zenye kasi, za kisasa, zenye nafasi sambamba na kutumia mafuta kidogo.Aidha, ununuzi wa ndege hizo mbili unaifanya nchi hadi sasa kuwa na jumla ya ndege mpya sita ambazo ni Bombardier Q 400 tatu, Boeing 787-8 Dreamliner moja, A220-300 mbili ambapo moja ndiyo hiyo inayowasili kesho. Jumanne wiki hii, akizungumza na waandishi wa habari nchini, Waziri wa Ujenzi, Uchukuzi na Mawasiliano, Isack Kamwelwe alisema ndege hizo mbili mpya moja itatua nchini Desemba 23 na nyingine itatua Januari mwakani.Kamwelwe alisema rubani na wahudumu wa ndege walishakwenda nchini humo kuipokea na kama ratiba haitabadilika ndege hiyo itawasili kesho na kusema itaongeza safari za ndege na kuifanya nchi kukua kiuchumi. Akizungumzia ndege ya Boeing 787-8 Dreamliner ambayo nayo imenunuliwa na kuwasili nchini mwaka huu, Matindi alisema hivi sasa inaendelea na safari za ndani ambayo ni ruti ya Mwanza kila siku jioni na wakati wowote kuanzia sasa watafanya uzinduzi wa safari za nje ambako watazindua ruti ya kwanza kwenda Mumbai nchini India. Tulipanga kuzindua mapema safari za nje, ila tulichelewa kwa sababu ya kukamilisha mambo ya msingi yaliyohitajiwa na Jumuiya ya Kimataifa ya Usafiri wa Anga (IATA) ambayo kwetu kwa sasa tumeshafikia mwisho,  alisema bosi huyo wa ATCL. Hata hivyo, ATCL kupitia kwenye mtandao wao yapata mwezi ya nne sasa, imekuwa ikitangaza bei za safari za ruti hiyo ya kwenda India katika Jjiji la Mumbai, ambapo wamesema bei ya kuanzia itakuwa dola 286 kwa daraja la kawaida na daraja la kwanza ni kuanzia dola 455.ATC wakati huo mwaka 1977, ilikuwa na ndege tisa, lakini kutokana na usimamizi mbaya ilishindwa kuendelea kutoa huduma za usafiri ipasavyo na mwaka 1994 iliunganishwa nguvu na Kampuni ya Ndege ya Uganda na ile ya Afrika Kusini, zikafanya kazi kwa miaka sita hadi mwaka 2000 ilipotangaza kupata hasara ya Sh bilioni 50.