 KATIKA kuadhimisha Siku ya Mazingira Duniani, Mamlaka ya Udhibiti wa Usafiri wa Nchi Kavu (LATRA) imetoa elimu ya matumizi ya mifuko mbadala wa plastiki kwa abiria nchini kote. Sambamba na utoaji wa elimu hiyo, LATRA kwa kushirikiana na Chuo cha Usafirishaji Tanzania (NIT), zimefanya usafi wa kukusanya mifuko ya plastiki iliyokuwepo kwenye stendi ya mabasi yaendayo mikoani na nje ya nchi ya Ubungo. Akizungumza wakati wa usafi huo jana jijini Dar es Salaam, Mkurugenzi wa LATRA, Gilliard Ngewe alisema tangu Mei 23, mwaka huu, walikuwa na kazi ya kutoa elimu nchi nzima kuhusu katazo la serikali la mifuko ya plastiki. Ngewe alisema mifuko ya plastiki ina madhara makubwa kwa afya na mazingira hivyo waliona haja ya kuwaelimisha watumiaji wote wa usafiri ili kuepuka kukutwa au kutumia mifuko hiyo. Tumeamua kuhitimisha kazi ya utoaji elimu kwa kufanya usafi ikiwemo kufagia na kukusanya takataka zote zinazohusiana na mifuko ya plastiki,  alisema Ngewe. Alieleza kuwa mpaka sasa wanaosafirisha abiria na abiria wenyewe wameelimika hivyo hawatarajii kuona mtu akikaidi agizo hilo la serikali na kwamba ni lazima kuondoa mifuko yote ya plastiki kisha hatua nyingine zitafuata. Alifafanua kuwa kila gari linapaswa kuwa na chombo cha kuwekea taka na wahusika wa gari litakalobainika kutotii agizo hilo watatozwa faini ya Sh 100,000 na kila abiria anapaswa kuweka uchafu kwenye chombo hicho. Ngewe alisisitiza ni lazima watu wawe wastaarabu kwa kufuata taratibu na si kurusha uchafu nje ya gari kwa sababu watakaobainika sheria itachukuliwa dhidi yao.