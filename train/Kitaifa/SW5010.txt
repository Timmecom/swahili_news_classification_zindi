 WAZIRI Mkuu, Kassim Majaliwa ameitaka Bodi ya Pamba (TCB) nchini ifanye kazi kwa karibu zaidi na wakuu wa mikoa ili kuhakikisha msimu huu zao hilo linafikia malengo makubwa ya uzalishaji wake.Alitoa agizo hilo jana alipozungumza na wakuu wa mikoa minane ya Mara, Mwanza, Simiyu, Geita, Kagera, Shinyanga, Singida na Tabora inayolima pamba na Mkurugenzi Mkuu wa TCB, Marco Mtunga.Waziri Mkuu aliendesha kikao hicho kwa njia ya video kutokea ofisini kwake Mlimwa jijini Dodoma ili apate picha halisi ya kilimo cha pamba na hatua zilizofikiwa hadi sasa katika msimu huu wa kilimo.  Lengo letu mwaka huu ni kuzalisha tani zisizopungua 600,000.Wote mmeeleza wakulima wako kazini, pamba inalimwa, mnachosubiria ni dawa za kuuza wadudu waharibifu na bodi imeeleza upatikanaji wa dawa hizo,  alisema na kuwataka wawe karibu na wakulima wabaini shida zao na kuzitatua kwa haraka. Viongozi wote huko tuliko, zaidi ya asilimia 75 ya wananchi wetu ni wakulima. Kwa hiyo tunapaswa tutenge asilimia zaidi ya 50 ya muda wetu kwenye mpango kazi ili tuweze kusimamia kilimo,  alisema.  Wakuu wa mikoa peke yenu hamuwezi kufika kila mahali. Ni lazima maofisa ugani, maofisa kilimo na maofisa ushirika kwenye halmashauri waende kwa wakulima.Nikisema viongozi siyo wakuu wa mikoa na wilaya peke yao, wizara nayo ina jukumu la kusimamia, viongozi wa AMCOS, vyama vikuu vya ushirika wote wawajibike kushirikiana na serikali, waangalie ni nini tufanye ili kumkomboa mkulima.   Warajis wasaidizi, ma-Ras wasaidizi wanaohusika na kilimo ni lazima washirikiane kuhakikisha wakulima wetu wanajikwamua kutoka hapo walipo,  alisisitiza.Mapema, akitoa taarifa ya maandalizi ya kilimo cha pamba msimu huu, Mtunga alisema hadi sasa wamesambaza tani 27,000 za mbegu, zaidi ya asilimia 37 ikilinganishwa na usambazaji msimu uliopita. Hadi sasa mikoa yote imepata mbegu na zimeshapandwa na uotaji ni asilimia 100 kwani hatujapata malalamiko,  alisema. Kuhusu dawa alisema wamenunua chupa milioni saba na vinyunyizi 23,000.Wakichangia mjadala kwenye kikao hicho, kwa nyakati tofauti, wakuu hao wa mikoa waliunga mkono dhamira ya Serikali ya Awamu ya Tano ya kufufua ushirika kama njia pekee ya kumkomboa mkulima.Walisema kuna haja ya kutafuta njia mbadala ya kuwatoa wakulima wa pamba kwenye utegemezi wa mikopo kupata mbegu na pembejeo na wapewe elimu ya kujiwekea akiba tangu wanapovuna na kuuza.