 RAIS wa Zanzibar na Mwenyekiti wa Baraza la Mapinduzi, Dk Ali Mohammed Shein amesema serikali inaendeleza sera na dhamira ya mapinduzi matukufu ya 1964 kwa kutoa huduma bure za matibabu kwa wananchi wa Zanzibar bila ubaguzi.Alisema hatua hiyo inakwenda sambamba na Ilani ya Chama cha Mapinduzi ya mwaka 2015   2020. Rais Shein aliyasema hayo juzi wakati alipofungua mkutano wa tano wa Chama cha Wataalam wa Figo Tanzania (NESOT), mjini Unguja. Mkutano huo wa siku tatu unaowashirikisha viongozi, wataalam, madaktari, wauguzi, na wadau mbali mbali kutoka ndani na nje ya nchi, unaambatana na kaulimbiu ya  Uimarishaji wa matibabu ya figo katika maeneo yenye changamoto za rasilimali tiba .Rais Shein alisema pamoja na kuwepo ongezeko kubwa la watu hapa nchini, sambamba na kupanda kwa gharama za matibabu ya magonjwa mbalimbali ikiwemo figo, serikali itaendelea kusimamia sera hiyo ikiwa ni hatua ya kuyaenzi mapinduzi hayo.Alisema kwa mnasaba huo, katika bajeti ya mwaka wa fedha wa 2018/2019, serikali imeongeza bajeti ya dawa hadi kufikia Sh bilioni 12.7 kutoka Sh bilioni saba zilizotengwa katika mwaka 2017/2018. Alieleza kuwa Tanzania ina wagonjwa wengi wenye matatizo ya figo na kubainisha changamoto kadhaa zilizopo katika kuukabili ugonjwa huo, ikiwemo upungufu wa nyenzo na rasilimali.Alisema juhudi za kukabiliana na ugonjwa huo zilianza kipindi kirefu na kuwapongeza waanzilishi wake, akiwemo Dk Mohamed Jidawi, Dk Jamalla Adam na marehemu Dk Malik Abdallah ambao kwa ushirikiano na washirika mbalimbali wa maendeleo na Chuo Kikuu cha Haukland cha Norway, juhudi hizo zimeanza kuzaa matunda.Rais Sahein alisema serikali itaendelea na juhudi za kuimarisha huduma na kuongeza wataalamu wabobezi katika tiba ya magonjwa ya figo nchini, ili kukabailiana vilivyo na ugonjwa huo hatari. Rais Shein aliagiza kuwepo programu maalum, itakayokuwa na dhima ya kuwaelimisha wananchi juu ya umuhimu wa kuchukuwa tahadhari ili kupunguza ukubwa wa tatizo la mshtuko wa ghafla wa figo, ambalo alisema ni hatari sana kwa jamii.Waziri wa Afya Zanzibar, Hamad Rashid Mohammed, aliahidi wizara yake kushughulikia uanzishaji wa kituo cha tiba cha ugonjwa wa figo, kisiwani Pemba ili kupanua wigo wa upatikanaji wa huduma kwa wananchi.Mapema, Katibu Mkuu wa Wizara ya Afya, Asha Ali Abdallah alisema kuanzishwa kwa huduma ya tiba ya ugonjwa wa figo nchini, kumetokana na serikali kutambua na kuthamini mahitaji ya wanyonge katika upatikanaji wa huduma hiyo inayohitaji gharama kubwa. Aidha, Rais wa Chama cha wataalamu wa Figo Tanzania (NESOT), Dk Onesmo Kisanga alisema inakadiriwa watu 160,000 wanakabiliwa na ugonjwa huo Zanzibar.Alisema utafiti uliofanywa na chama hicho umebaini kuwa asilimia 6.8 ya watanzania wanakabiliwa na ugonjwa huo, wakiwa bado hawajajitambua. Alisema kwa kutambua ugumu na gharama za matibabu ya ugonjwa huo, NESOT imejipanga kutoa elimu kwa jamii, ikiwa ni hatua ya kukabiliana na ugonjwa huo. Aidha, alipongeza mafanikio makubwa yaliopatikana kwa Tanzania kuwa na jumla ya vituo tisa vya kusafishia damu.