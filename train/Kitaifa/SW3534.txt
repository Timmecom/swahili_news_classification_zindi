 MKUU wa Wilaya ya Tunduru, Juma Homera amenusurika kung atwa na nyoka wakati akiwa katika mkutano wa hadhara na wananchi wa Kijiji cha Fundimbanga katika Kata ya Matemanga wilayani humo.Tukio hilo lilitokea alipozungumza na wananchi wa kijiji hicho, ndipo ghafla nyoka watatu wanaokadiriwa kuwa na urefu wa futi mbili kila mmoja walidondoka kutoka mojawapo ya tawi la mti na kuleta taharuki kubwa iliyomfanya Mkuu waWwilaya kutimua mbio na kukatisha mkutano na wananchi.Homera alikwenda kijijini hapo ili kusikiliza na kutatua kero za wananchi ikiwemo ubovu wa barabara, maji, huduma za afya na kuwepo kwa makundi makubwa ya nguruwe pori wanaovamia mashamba na kuharibu mazao.Wakati akitoa ufafanuzi wa kero na taarifa ya utekelezaji wa miradi mbalimbali iliyofanywa na serikali katika kipindi cha miaka mitatu, ndipo ghafla nyoka hao walianguka chini na kusababisha usumbufu sio kwa mkuu wa wilaya tu, bali hata kwa baadhi ya wananchi waliohudhuria mkutano huo.Hata hivyo, baadhi ya wazee wa kijiji hicho walimuondoa hofu DC na kumsihi kurudi katika eneo hilo ili kuendelea kusikiliza kero zao huku baadhi ya wananchi wakishindwa kurudi katika mkutano wakihofu usalama wao.Aidha, katika mkutano huo, mkuu wa wilaya alimpokea aliyekuwa mwenyekiti wa kijiji hicho kupitia Chama cha Wananchi (CUF), Yusuf Abdi aliyejiunga na Chama Cha Mapinduzi (CCM).Abdi aliondolewa madarakani mwezi mmoja uliopita baada ya kufukuzwa uanachama wa CUF kutokana na wanachama wenzake kukosa imani naye kwa madai kuwa kwa muda mrefu amekuwa akiunga mkono serikali ya Rais John Magufuli pamoja na kushirikiana na viongozi wa serikali ya wilaya katika majukumu mbalimbali.Baada ya kurudi katika mkutano, Homera aliwaeleza wananchi hao kuwa Sh milioni 500 zimetengwa kukarabati barabara kutoka barabara kuu ya Tunduru   Songea hadi katika kijiji hicho kupitia Daraja la Fundimbanga.Mbali na barabara, pia serikali imetenga fedha kwa ajili ya kuchimba visima vya maji ambavyo vitamaliza tatizo la muda mrefu la upatikanaji wa huduma ya maji safi na salama na hivyo kuwaondoa hofu wananchi wa kijiji hicho.Homera aliahidi kupeleka bati kwa ajili ya ujenzi wa nyumba ya mganga wa zahanati ya kijiji ambaye kwa sasa amelazimika kupanga uraiani na kupeleka walimu wawili katika Shule ya Msingi Fundimbanga.Akizungumzia kero ya wanyamapori kuharibu mazao, mkuu wa wilaya aliahidi kulifanyia kazi kwa kushirikiana na Mamlaka ya Udhibiti Wanyamapori (TAWA) kupeleka askari ambao watafanya kazi ya kuwaondoa wanyama hao katika mashamba ili wasiendelee kufanya uharibifu mashambani.Alimtaka mwenyekiti huyo kuendelea na wadhifa wake mpaka utakapofanyika uchaguzi na kuhakikisha anasimamia na kutekeleza Ilani ya CCM na kuwaomba wananchi kumuunga mkono.Mwenyekiti wa kijiji, Yusuf Abdi ambaye alirudishwa madarakani na mkuu wa wilaya alisema ameamua kujiunga na CCM baada ya kuridhishwa na utendaji wa Rais Magufuli.Alisema mambo yote aliyoyahitaji kama vile daraja lililogharimu Sh bilioni 1.015, ujenzi wa barabara na changamoto ya wahudumu wa afya yametekelezwa kwa asilimia 100 kwani serikali imepeleka watumishi wawili wa kada ya afya.