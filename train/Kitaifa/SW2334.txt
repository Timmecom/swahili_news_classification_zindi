 WAZIRI wa Elimu, Sayansi na Teknolojia, Profesa Joyce Ndalichako amesema serikali itaendelea kuvifungia na hata kuvifutia usajili vyuo vikuu ambavyo havikidhi masharti na taratibu zilizowekwa kwa mujibu wa sheria.Alisema hayo jana mjini hapa akiwa Chuo Kikuu cha Utawala Kusini Mashariki mwa Afrika (ESAMI) wakati akihutubia wahitimu wa shahada ya uzamili. Alisema serikali ya awamu ya tano chini ya Rais John Magufuli haitaona haya kuvifungia mara moja vyuo vikuu ambavyo vitaendelea kutofuata masharti ya ithibati kwa kuwa vitasababisha kuporomosha elimu.Aidha, alisema vyuo vya juu ambavyo vimefungiwa na havijakamilisha masharti ya uendeshaji wa elimu ya vyuo vikuu na vigezo mtambuka wanaweza kuvifuta kabisa kwenye orodha ya vyuo vikuu nchini.  Unakuta chuo kikuu kipo karibu na gereji.Hivi hapo wanafunzi watasoma nini, hawawezi kusoma na kuelewa vizuri sharti liko upande, au chuo kikuu kinashindwa kulipa walimu mishahara kwa miezi saba au zaidi. Jamani hapo walimu watakuwa na utulivu wa kufundisha kwa makini kweli, hapana lazima tusimamie vigezo ili elimu yetu iwe ya kiwango kinachotakiwa kitaifa na hata kimataifa ,  alisema.Alisema uwakilishi wa Afrika kielimu ya uongozi ni mkubwa ESAMI kwani wahitimu wanatoka nchi 22. Aliwataka wahitimu ambao ni viongozi waajiriwa kutoka nchi za Kusini Mashariki mwa Afrika kuwa chachu ya mabadiliko na kupiga vita rushwa na ukiukwaji wa maadili maeneo wanapofanyia kazi ili Bara la Afrika na nchi wanakofanyia kazi kubadilike kwani madhara ya rushwa ni makubwa kwa kukosa haki. Alisema pia watu wengi Afrika ni wabinafsi na hawataki mabadiliko hivyo kupunguza maendeleo.