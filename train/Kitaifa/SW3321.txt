 WAZIRI wa Fedha na Mipango, Dk Philip Mpango amelishauri Shirika la Umoja wa Mataifa linaloshughulikia Watoto (Unicef)), kuweka namna bora ya kuingiza ajenda ya uwekezaji kwa watoto katika mikutano mbalimbali inayofanyika Afrika.Hayo yalisemwa mwishoni mwa wiki alipokuwa akiagana na Mwakilishi mkazi wa Shirika la Unicef, Maniza Zaman, anayehamia nchini Kenya.Dk Mpango alisema shirika hilo linatakiwa kuweka mkazo huo ili kuhakikisha nchi za Afrika zinaweka mipango ya kuwekeza kwa ajili ya watoto kwa kuwa kundi hilo ndiyo taifa la kesho.Alisema serikali kwa kutambua umuhimu wa sekta ya elimu nchini, imekuwa ikitoa kipaumbele katika elimu kwa kutoa elimu ya awali, msingi na sekondari bure kwa lengo la kutoa nafasi kubwa kwa watoto ili wapate haki yao ya msingi.Aidha, Dk Mpango alisema kuwa katika kuboresha sekta ya elimu duniani ni vyema pia masuala ya lishe bora kwa mtoto yakatiliwa mkazo kwani lishe bora inachangia afanye vizuri darasani lakini pia itamsaidia mtoto kuwa na afya bora itakayomfanya aweze kufikiri vizuri. Nitahakikisha ajenda za kulinda haki ya mtoto nchini inapewa kipaumbele kwenye mikutano yetu mikubwa tunapokuwa tukijadili masuala ya maendeleo kwa ujumla,  amesema Dk Mpango.Alisema jukumu la kumlinda mtoto ni la kila mmoja kwa kuwa wote walishawahi kuwa watoto hivyo ni vyema kila mmoja atimize jukumu hilo.Kwa upande wake, Mwakilishi wa shirika hilo la Unicef Tanzania, Zaman, anayehamia nchini Kenya, aliishukuru serikali ya Tanzania kwa kufanya naye kazi vizuri kwa kipindi chote alichokaa nchini. Tanzania ni nchi nzuri, watu wake wana upendo, wana utu na wakarimu karibu kwa mikoa yote 19 hadi 20 niliyowahi kutembelea wakati wa kutekeleza majukumu yangu,  alisema Zaman.Alitoa mwito kwa serikali, kuendelea kutoa kipaumbele kwa ajili ya sekta ya elimu na afya kwa kuongeza angalau asilimia moja ya bajeti kila mwaka kwakua zimekuwa na changamoto nyingi kutokana na ongezeko kubwa la idadi ya watu kila siku.Pia aliiomba serikali ibuni mbinu na kuweka mipango endelevu kwa ajili ya watoto itakayowasaidia katika siku zijazo kwa kuwa takwimu zinaonesha kuwa takribani watoto milioni mbili huzaliwa kila mwaka.Waziri wa Fedha na Mipango, Dk Mpango alimuahidi aliyekuwa Mwakilishi wa Unicef, Zaman kuwa wizara yake itaendelea kuhakikisha sekta hizo zinapata bajeti ya kutosha katika mgawanyo.Dk Mpango alimshukuru kwa kufanya kazi nchini na kumkaribisha tena na tena hasa kipindi cha mapumziko ambapo milango ipo wazi muda wowote atakapojisikia kutembelea Tanzania.