 SERIKALI imesema ndege mpya mbili za ATCL, aina ya Airbus, zinatarajiwa kutua Jumapili, zikitokea nchini Canada, tayari kwa kuanza kufanya kazi ya kusafi risha abiria.Aidha, aliwatoa hofu watu kuwa kusimamishwa kwa huduma za ndege ya Fastjet, hakutaathiri nchi, kwa vile serikali imejipanga kusafirisha abiria usiku na mchana ili kuhakikisha abiria hawapati shida ya usafiri.Akizungumza na waandishi wa habari jana, Waziri wa Ujenzi, Uchukuzi na Mawasiliano, Isack Kamwelwe alisema ndege hizo za ATCL, zitatua kama ratiba haitabadilika, kwani wameshapeleka rubani na wahudumu wa ndege kwenda nchini humo kwa ajili ya kurudi nazo.  Mtengenezaji alituahidi mpaka Desemba 23, mwaka huu zitakuwa ziko tayari kurudi kuja kuanza kazi, tayari tumepeleka wahudumu wa kuja nazo, alisema.Waziri huyo aliwatoa hofu Watanzania kuwa hakuna atakayepata shida ya kusafiri kwa ndege wamejipanga kwa viwanja vyenye taa kusafiri mpaka usiku na vile visivyokuwa na taa kama Songwe wataongeza ndege kutokana na uhitaji ili watu wasikose usafiri kwa maeneo yote.Aliwataka wahudumu wote wa ndege na wale wa Mamlaka ya Usafiri wa Nchi Kavu na Majini (Sumatra), waliokwenda likizo, kurudi haraka kusimamia huduma hizo, hasa kipindi hiki cha sikukuu za Krismasi na Mwaka Mpya na kuhakikisha nauli haziongezwi upande wa mabasi yaendayo mikoani.Alizungumzia Fastjet kuwa wamepewa notisi ya siku 28 kwa ndege hiyo kusitisha huduma baada ya kushindwa kulipa madeni yake na kutokidhi huduma za abiria. Kwamba hawataruhusiwa kuruka popote hadi kuyalipa ikiwemo huduma, mishahara wanazodaiwa.Alitoa onyo kwa viongozi wa Mamlaka ya Viwanja vya Ndege Tanzania (TAA), kuhakikisha wanafanyia marekebisho mapungufu yaliyojitokeza uwanja wa Terminal Two, ambapo baadhi ya vifaa, kama vile viyoyozi na mtandao wa intaneti, havifanyi kazi. Aliipa muda TAA hadi Januari mwakani, kufanyia kazi changamoto hizo na wakishindwa, basi wajiondoe wenyewe.Mkurugenzi Mkuu wa TAA, Richard Mayongela aliomba muda wa kufanyia kazi mapungufu hayo. Aliahidi kuwa atachukua hatua za kiutawala, kuhakikisha mambo yanakuwa sawa.Pia, waziri huyo aliitaka TAA kuweka sheria kali, zitakazowabana abiria wanaokata tiketi, lakini wanashindwa kutokea kwa safari, bila kutoa taarifa, hivyo kusababisha ndege kuruka zikiwa na viti vitupu. Alisema sheria hiyo itakomesha makosa yasijirudie. Katika hatua nyingine, alisema uwanja mkubwa wa Terminal Three katika Uwanja wa Ndege wa Kimataifa wa Julius Nyerere, Dar es Salaam, utaanza kufanya kazi kuanzia Mei mwakani.