 WAZIRI Mkuu, Kassim Majaliwa amezindua Mkakati wa Nne wa Taifa wa Kudhibiti Ukimwi 2018/19 hadi 2022/23 wenye lengo la kuimarisha Kampeni ya Kupambana na Ukimwi na kufikia  90 tatu  ifikapo 2023.Akizungumza wakati wa Kilele cha Maadhimisho ya Ukimwi jijini Dodoma jana, alisema mkakati huo umezingatia matokeo ya mapitio ya Mkakati wa Tatatu wa Taifa wa Kudhibiti Ukimwi 2013/14-2017/18 pamoja na matokeo ya utafiti wa viashiria vya Ukimwi Tanzania wa 2016/17.Mkakati huo pia umezingatia jitihada mpya zinazojitokeza sambamba na matumizi ya teknolojia mpya pamoja na dhamira za kitaifa, kikanda na kimtaifa za kuharakakisha mwitikio wa VVU na Ukimwi ili kufikia malengo ya 93 ifikapo 2020 na hatua za kuelekea kutokomeza Ukimwi ifikapo 2030."Dhamira ya Tanzania katika utekelezaji wa Azimio la Umoja wa Mataifa kuhusu VVU na Ukimwi la mwaka 2015, malengo ya Umoja wa Mataifa ya Maendeleo Endelevu 2030 na Ajenda 2063 ya Umoja wa Afrika," alisema.Mkakati huo pia umesianisha na kupanga programu mbalimbali, zinazosaidia mwitikio wa Taifa zikiwemo afua zitakazotekelezwa kupitia Mpango wa dharura wa Rais wa Marekani wa Ukimwi (PEPFAR), Mfuko wa Dunia wa Kudhibiti Ukimwi, Kifua Kikuu na Malaria na jitihada nyingine za makubaliano ya ushrikiano baina ya nchi mbalimbali.Alisema matokeo yanayotegemewa kutokana na kutekeleza mpango huo ni kupungua kwa maambukizi mapya ya VVU kwa asilimia 75 ifikapo 2020 na asilimia 85 ifikapo 2023 na kupungua kwa maambukizi mapya ya VVU miongoni mwa watoto kwa chini ya asilimia tano ifikapo 2023 na chini ya asilimia mbili ifikapo 2030.Vile vile, kupungua kwa vifo vinavyohusiana na Ukimwi kwa asilimia 50 ifikapo 2020 na asilimia 70 ifikapo 2023 na kupungua kwa unyanyapaa na ubaguzi ifikapo 2023 na kuelekea kutokomeza kabisa ifikapo 2030.Waziri Mkuu alisema tangu amezindua Kampeni ya Furaha Yangu Juni 19, mwaka huu watu zaidi ya 13,689 wamejitokeza katika kupima ili kuhakikisha wanajua afya zao."Lakini pia katika wiki nzima ya maadhimisho ya Ukimwi nchini tangu Novemba 26 hadi Desemba mosi, zaidi ya watu 1,817 wamepima na kujua afya zao miongoni mwao wanaume ni 1,183 sawa na asilimia 55 na wanawake 634 sawa na asilimia 35.Akizungumza Waziri wa Nchi, Ofisi ya Waziri Mkuu anayeshughulikia Bunge, Sera, Kazi, Vijana, Ajira na wenye ulemavu, Jenista Mhagama amesema katika kudhibiti Ukimwi wanajenga vituo 20 vya kupima waendesha malori mipakani kitendo kitakachochangia kujua afya zao.Alisema pia Sh milioni 249 zimetumika kujenga kituo cha kuhudumia watu wenye Virusi Vya Ukimwi katika eneo la Mirerani, kutokana na eneo hilo kuwa na maambukizi mengi kuliko maeneo mengine mkoani Manyara.Waziri Jenista alisema Mfuko huo pia utagemea kupata Sh bilioni 24 kwa ajili ya kufanya tathmini ya maambukizi katika mwambao wa ziwa Tanganyika na Victoria kwa lengo la kutokomeza ugonjwa huo.Alisema tangu kuanzishwa mfuko wa Ukimwi umetumia Sh milioni 660 kwa ajili ya kutibu magonjwa nyemelezi katika maeneo mbalimbali ambacho yamekuwa chimbuko la kuangamiza watu wengi.Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile aliagiza wakuu wa mikoa na wilaya kuhakikisha asilimia 50 ya WAVIU wanapata kinga ya Kifua Kikuu hadi Desemba 31, mwaka huu.Alisema kinga hiyo ni muhimu kwani kati ya wagonjwa wa VVU 34.8 wanaugua TB na asilimia 35 wanaugua TB sugu na asilimia 5.6 husababisha vifo vyao kutokana na kuugua TB.Dk Ndugulile alisema mkakati uliopo ni kuhakikisha kwamba mpango wa kutoa dawa kwa WAVIU unasambaa nchi nzima, ili kuhakikisha kwamba hawapotezi muda kwenda kufuata dawa hizo mbali na kwa gharama kubwa.Waziri wa Nchi, Ofisi ya Rais, Tawala za Mikoa na Serikali za Mitaa(Tamisemi), Selemani Jafo alisema viongozi mbalimbali wakiwamo wakuu wa mikoa 26 na wilaya 139 na viongozi wa halmashauri 185 wameshiriki katika kampeni ya kutokomeza maradhi ya Ukimwi kwa kutekeleza maagizo mbalimbali ya serikali lengo ni kuhakikisha huduma mbalimbali za avya zinawafikia wananchi.Mwenyekiti wa Chama cha Watu Wanaoishi na Virusi vya Ukimwi (NACOPHA), Leticia Moris amesema kutokana na wagonjwa hao kunyanyapaliwa katika sehemu za kutolea huduma wanatakiwa kuwaajiri au kuwapa nafasi ya ajira WAVIU ili kuwapa dawa wagonjwa wenzao.Mkurugenzi Mtendaji wa Tacaids, Dk Leonard Maboko alisema upimaji kitaifa unaonesha kwamba wanawake asilimia 52 wamejitokeza kupima wanawake na wanaume ni asilimia 48 na mikoa iliyoongoza kupima ni Mwanza, Tabora na Njombe.Mikoa ambayo wanaume wameongoza kupima ni Morogoro asilimia 76, Mbeya asilimia 71 na Ruvuma asilimia 68, tangu kampeni hiyo imezinduliwa mwezi Juni 19 mwaka huu.