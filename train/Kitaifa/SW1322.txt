 Rais John Magufuli ameingilia kati suala la rangi ya njano kwenye bendera na matumizi ya wimbo wa Taifa, mambo ambayo yamekuwa gumzo mitandaoni kwa siku za hivi karibuni.Taarifa rasmi kutoka Ikulu leo mchana, Rais Magufuli ameeleza kuwa amefuta mara moja maelekezo ya barua iliyotolewa na Wizara ya Elimu, Sayansi na Teknolojia iliyoeleza kuwa rangi ya njano kwenye bendera ilitakiwa kuwa ya dhahabu, kuwakilisha madini ya dhahabu yanayopatikana nchini. Hata mimi mwenyewe tangu nasoma shule hadi leo nafahamu kuwa Bendera ya Taifa ina rangi ya njano na sio rangi ya dhahabu, na rangi hiyo ya njano inawakilisha madini yote sio dhahabu peke yake,  imeeleza taarifa hiyo. Taarifa hiyo imeendelea kusema kuwa  kwa hiyo nimeamua kuifuta barua hiyo na kama kuna mabadiliko basi ni lazima yafanyike kwa kuzingatia taratibu zote kwa kuwa jambo hili ni la kitaifa, sio la mtu mmoja. Rais Magufuli ameongeza kuwa Bendera, nembo na wimbo wa Taifa viendelee kutumika kama ilivyokuwa awali na kutoa wito kwa Watanzania kuendelea kuwa wazalendo, kuipenda na kuitangaza nchi huku wakizingatia sheria na maslahi ya taifa.