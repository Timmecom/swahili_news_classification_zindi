 NAIBU Waziri wa Mambo ya Ndani ya Nchi, Hamad Masauni amesema serikali imeanza uchunguzi wa tukio la kutoweka kwa mtu aliyedaiwa kutekwa huku akilielekeza Jeshi la Polisi kumtafuta Mbunge wa Iringa Mjini, Peter Msigwa (Chadema) ili alisaidie jeshi hilo kuhusiana na tukio hilo.Masauni alisema hayo bungeni jana wakati wa kutoa taarifa za awali, kufuatia Msigwa kutoa hoja ya dharura chini ya Kifungu cha 47 cha kanuni za Bunge na kuongeza kuwa tayari serikali imeongeza nguvu kutoka Makao Makuu kwa ajili ya uchunguzi wa suala hilo. Msigwa aliomba kutoa hoja ya dharura bungeni na kuomba Bunge kusitisha shughuli zake na kujadili hali ya kukithiri kwa vitendo vya mauaji, utekaji na kupotea kwa wananchi huku serikali ikiwa haitoi majibu.Kutokana na hoja ya Msigwa, Mwenyekiti wa Bunge, Andrew Chenge alitoa mwongozo wake akisema:   Suala lolote linalohusu uhai wa binadamu na wa Mtanzania ni suala zito sana, hata hivyo haimaanishi kwamba mtu anapotoweka  hata mimi nina taarifa jimboni kwangu kuna kijana aliondoka nyumbani kwake tangu juzi hajaonekana hadi leo (jana), sasa haiwezekani mtu ameamua kwenda kwa shughuli zake halafu hakurejea, tuwe tunafuatilia mambo haya.Kutokana na maelekezo wa Mwenyekiti Chenge, Mnadhimu wa Shughuli za Serikali bungeni na ambaye ni Waziri wa Nchi, Ofisi ya Waziri Mkuu, Sera, Bunge, kazi, Vijana, Ajira na wenye Ulemavu, Jenista Mhagama alisema aliomba mwenyekiti kuruhusu serikali kutoa taarifa ya awali.Akitoa taarifa ya serikali, Masauni alisema kuwa taarifa iliyotolewa na Msigwa bungeni hapo haina usahihi kwani jeshi la polisi tayari limeshafungua jalada na kuanza uchunguzi wa suala hilo.Akasema mpaka sasa Jeshi la Polisi limeshafunga jalada na serikali inalichukulia uzito suala hilo na tayari imeshaanza uchunguzi wa suala hilo. Masauni pia alitaka wananchi kuacha vyombo vya dola kufanya kazi yake na kuwaonya wale wote ambao wamekuwa wakitumia mitandao vibaya kwa kuichafua serikali huku akisisitiza watu hao kuchukuliwa hatua.Masauni pia aliwataka wananchi walioshuhudia tukio hilo kulisaidia Jeshi la polisi kuwapa taarifa ya tukio na kuahidi kuwa uchunguzi utakapokamilika serikali itatoa taarifa rasmi.  Milango iko wazi kwa jeshi la polisi na jeshi la polisi lianze kuwatafuta watu walio karibu vilevile na mhusika ili aweze kuhojiwa kwani watakuwa wanajua vizuri nyendo zake isije ikawa ni jambo ambalo limefanyika katika mazingira ya kutaka kuipaka serikali matope,  alisema.