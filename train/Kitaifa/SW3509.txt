 NAIBU Waziri wa Elimu, Sayansi na Teknolojia, William ole Nasha amewataka wanafunzi watakaoomba kujiunga na vyuo vya ufundi nchini kuhakikisha wanadahiliwa kwenye vyuo vilivyosajiliwa. Nasha ametoa kauli hiyo jana jijini hapa wakati akifunga maonesho ya kwanza ya vyuo vya ufundi yalioandaliwa na Baraza la Taifa la Elimu ya Ufundi(NACTE). Alisema tayari dirisha la udahili wa wanafunzi kwa kozi mbalimbali limeshafunguliwa na baraza hilo, hivyo ni vyema waombaji wakahakikisha wanaomba kwenye vyuo visivyosajiliwa na serikali.  Elimu ya ufundi inahitajika kwenye soko la ajira kwa kuwa inaleta matokeo ya haraka, kwa muda mrefu watu wanafikiria elimu ni kuajiriwa badala ya kufikiria kuwa ni nyenzo tu ya kukuwezesha kujiajiri mwenyewe, alisema. Aidha, alituma fursa hiyo kuwaasa vijana wahitimu wa vyuo mbalimbali nchini kutumia elimu kama nyenzo ya kupambana na changamoto ikiwa ni pamoja na kujiajiri. Alisema imefika wakati kwa vijana wa Kitanzania kuondokana na dhana ya kusubiri ajira mara wanapohitimu masomo yao, badala yake wafikirie katika kujiajiri mara baaada ya kuhitimu. Pia alisema maonesho hayo yameamsha hali ya kushirikiana baina ya wadau na kubadili fikra kuwa wataalamu wa fani mbalimbali si lazima wawe wa kutoka nje ya nchi. Mipango mingi ya serikali inalenga katika kujenga uchumi unaoendeshwa kwa kutumia teknolojia za kisasa kwa uzalishaji wenye tija, unategemewa kwenye maandalizi ya rasilimali watu katika ustadi na umahiri, alisema. Pia aliwaagiza Baraza la Taifa la Elimu ya Ufundi(Nacte) kuhakikisha inapanua wigo wa vyuo hivyo kushiriki katika maonesho hayo kila mwaka ili taasisi nyingi ziweze kushiriki na kujifunza. Naye Katibu Mtendaji wa Nacte, Profesa Adolf Rutayuga alisema maonesho hayo yatafanyika kila mwaka na baraza litaendelea kuyaboresha ili yawe na tija zaidi na kuondoa mapungufu yaliyojitokeza kwa mwaka huu ili mwakani yasijirudie