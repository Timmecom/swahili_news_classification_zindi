 MFUKO wa Taifa wa Bima ya Afya (NHIF), Bernard Konga amesema udanganyifu ni tatizo kubwa linalokabili mfuko huo na kwamba hadi sasa wameweza kuokoa Sh bilioni 4 ambazo zingeliwa na wajanja kwa udanganyifu. Hayo yamesemwa na Mkurugenzi Mkuu wa NHIF, Bernard Konga kwenye kikao cha mfuko huo na wahariri, kilichofanyika katika Ukumbi wa Manispaa ya Temeke, Dar es Salaam juzi. Mbinu zinazotumika katika udanganyifu huo ni baadhi ya watoa huduma kuongeza gharama za matibabu kwa wenye kadi za NHIF, au kutumia kadi za NHIF kujipatia fedha katika maduka ya dawa au kuchelewesha kuwapatia huduma wenye kadi za NHIF ili baadaye kufanya udanganyifu. Ili kupambana na udanganyifu huo, Konga alisema kwanza wameanzisha kitengo cha kupambana na udanganyifu (fraud) na kina wataalamu mbalimbali, wakiwamo madaktari. Pili, wameamua kushirikisha taasisi za uchunguzi kupambana na udanganyifu huo, kama vile Taasisi ya Kuzuia na Kupambana na Rushwa (TAKUKURU), Polisi na vyombo vya usalama.Tatu, aliviomba vyombo vya habari kusaidia kuweka wazi tatizo hilo kwa jamii ili wananchi na watoa huduma waepukane nalo. Kuhusu idadi ya wanachama walio nao, Konga alisema NHIF imejipanga kuongeza wanachama kutoka asilimia 32 ya sasa hadi kufikia asilimia 70 mwaka 2020 na baadaye kuwezesha Watanzania wote kunufaika na bima ya afya.Aidha, alisema mfuko huo umetoa mikopo mingi ya vifaa tiba, dawa, vitendanishi na ukarabati wa majengo. Alizungumzia pia suala la utafiti, ambapo alisema NHIF inaendelea kufanya utafiti ili kuongeza vifurushi, huduma na vituo vinavyohitajika. Pia, alisema wanafanya utafiti wa programu mpya ya Tehama, itakayowezesha wateja kujua aina ya dawa, matibabu na gharama zake. Alisema NHIF imeingia mkataba na vituo 7,000 nchini vya kutolea huduma na vingi ni vya serikali. Aidha, wahariri hao walisimama kwa dakika moja, kukumbuka kifo cha aliyewahi kuwa Meneja Mawasiliano wa mfuko huo, Rehani Athumani kutokana na mchango mkubwa alioutoa kwa miaka mingi kwa mfuko huo.