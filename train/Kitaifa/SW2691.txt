 MUSWADA wa Sheria wa Marekebisho ya Sheria ya Vyama vya Siasa wa Mwaka 2018, umekuwa moto katika Kamati ya Bunge, baada ya mamia ya wadau kujitokeza kutoa maoni ili kuuboresha ili ukuze demokrasia ya vyama vya siasa nchini.Akizungumza katika mahojiano jijini hapa jana, Mwenyekiti wa Kamati ya Kudumu ya Bunge ya Katiba na Sheria, Mohamed Mchengelwa alisema kufurika kwa wadau wa siasa nchini ili kutoa maoni ni mwamko wa wananchi katika kukuza na kupanua demokrasia nchini. Wadau wengi sana wa siasa nchini wamefika kutoa maoni kwenye kamati, kitendo kinachoonesha wazi kwamba wananchi wana mwamko wa kutaka maboresho ya kukuza demokrasia katika vyama vya siasa,  alisema.Alisema wao kamati wamekuwa wakiwashauri wadau kutoa suluhisho la mambo, badala ya kupeleka maswali. Pia wanawashauri wadau hao, kutoa ushauri wa kisheria na kitalaamu kuhusu vifungu wanavyoona, havijaandikwa vizuri ili viaandikwe vipi katika marekebisho ili kupata sheria hiyo ambayo italeta maendeleo ya siasa nchini.Mchengelwa ambaye ni Mbunge wa Rufiji (CCM), alisema kamati tayari imepokea maoni ya vikundi vya wadau 15 na wananchi 150 na wengi wanaendelea kujitokeza.Alisema kama hali itaendelea kama hivyo, wanaweza kufikia 300, jambo ambalo linaonesha Watanzania wameamka katika kujenga demokrasia. Mwenyekiti huyo wa Kamati alisema, kamati imefurahishwa na mwamko mkubwa katika kutoa maoni ili kuboresha muswada huo, na wao hawataacha kuyatumia maoni yao maadamu yatakuwa na malengo ya kujenga msakabali wa Taifa.Alitaja vifungu vilivyotolewa maoni sana kuwa ni pamoja na kile kinachoonesha Msajili wa Vyama vya Siasa, anapewa madaraka makubwa ya kukifuta chama. Alisema duniani kote, kuna mipaka ya kufanya siasa.Alisema kuna mambo ambayo wadau wanarudia kuyaeleza, hata kama yapo kwenye sheria ya zamani, mfano ya kusajili na kufuta chama, lakini wao wanachukua maoni yote na wanataka kutunga sheria itakayodumu kwa miaka 50 au 100 ijayo. Alisema kwa ujumla wadau wengi waliotoa maoni, wanataka itungwe sheria ambayo itawafaa, lakini hasa itaviwajibisha vyama vya siasa kwa wanachama wake ambao ni Watanzania.Akizungumzia umati uliojitokeza, Mwanasheria Mkuu wa zamani, Andrew Chenge alisema watu wengi wamejitokeza wakiwamo vijana, ambao ndio wenye taifa lao na muswada ni kwa ajili ya maslahi ya nchi yao.Chenge ambaye ni Mbunge wa Bariadi Magharibi (CCM), alisema wadau wamejitokeza kutoa maoni, ambayo ni muhimu katika kuboresha muswada huo, kwani mustakabali wa nchi ni watu wote.Mbunge wa Mtera, Livingistone Lusinde (CCM) alisema wadau wengi wamejitokeza, lakini wengi hawakuona maoni mengine, mfano ya kusajili na kufuta vyama vya siasa vinaposhindwa kuendesha siasa, suala ambalo lipo ndani ya Sheria ya Vyama vya Siasa ya 1992.Alisema katika mfumo wa vyama vingi, msajili wa vyama vya siasa ana wajibu wa kuhakikisha vyama vya siasa vinavyoshindwa kufanya siasa au kutokuwa na wanachama wanaotakiwa pande mbili za Muungano, vinaweza kufutwa ; na hata katika sheria ya zamani, sharia hiyo ilikuwepo na baadhi ya vyama vilifutwa.Mbunge wa Ubungo, Saed Kubenea (Chadema) alisema katika maoni yake, anaona muswada huo ungeonesha pia uwezo wa vyama kuungana, baada ya uchaguzi ili kupatikana viongozi mbalimbali wa ngazi za juu.Akizungumza wakati wa kuwasilisha muswada huo, Waziri wa Katiba na Sheria, Profesa Palamagamba Kabudi alisema muswada huo umletwa, kwa lengo la kuboresha mfumo wa vyama vya siasa nchini.Alisema Jumatatu na Jumanne ijayo, watakuwa na kazi ya kukusanya maoni hayo na kuyachambua na kuona yapi yanaweza kuboresha muswada. Aliwahakikishia Watanzania kuwa hawatasita kufuta au kubadilisha kifungu, kama kitakuwa hakijawekwa vizuri katika muuswada.