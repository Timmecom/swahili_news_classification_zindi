 SERIKALI imeelezea mafanikio makubwa iliyopata katika sekta ya afya hasa kuimarisha usimamizi katika upatikanaji wa huduma za kibingwa za afya huduma.Aidha, katika hotuba ya Bajeti ya Wizara ya Afya, Maendeleo ya Jamii, Jinsia, Wazee na Watoto iliyosomwa na Waziri mwenye dhamana, Ummy Mwalimu serikali imesema kumekuwa na maendeleo chanya katika huduma za kinga.Waziri Mwalimu amesema kutokana na kuimarishwa kwa huduma za kibingwa za kibobezi zinazotolewa katika hospitali ya Taifa na hospitali maalumu idadi ya wagonjwa wanaokwenda nje wamezidi kupungua.Amesema katika kipindi cha Julai 2018 hadi Machi 2019 hospitali za rufaa za kanda na Taifa ziliwasilisha wizarani idadi ya wagonjwa 62 waliokuwa na mahitaji ya kupatiwa matibabu nje ya nchi, ikilinganishwa na wagonjwa 114 katika kipindi cha Julai 2017 hadi Machi 2018.Aliyataja magonjwa yaliyoongoza ni pamoja na saratani wagonjwa wa moyo, mifupa, mishipa ya fahamu, mishipa ya damu, figo na magonjwa mengine.Aidha alisema katika kipindi cha Julai 2018 hadi Machi 2019 wizara kupitia hospitali za kitaifa, kanda na hospitali maalumu imehudumia jumla ya wagonjwa milioni 1.4 huku wagonjwa wa nje wakiwa milioni 1.1 na wa kulazwa wakiwa 247,979. Katika hospitali zote, hospitali ya Muhimbili iliona wagonjwa 419,931 badala ya wagonjwa 300,000 waliokadiriwa awali.Aidha, kuna wagonjwa milioni 3.3 waliohudumiwa na hospitali za rufaa za mikoa kwa kipindi cha Julai 2018 hadi Machi 2019.Ongezeko la wagonjwa katika ngazi zote limetokana na kuboreshwa kwa miundombinu na kuongeza upatikanaji wa huduma mbalimbali hasa za upasuaji ukiwemo mkubwa na wa dharura, upandikizaji wa figo na upasuaji wa kupandikiza vifaa vya usikivu kwa watoto.Katika hospitali za rufaa kuna upasuaji aina 13 unaofanyika. Pia taasisi kama ya MOI imefanikiwa kuanza kwa mara ya kwanza upasuaji wa vivimbe vya damu kwenye ubongo, baada ya kununua kifaa cha kisasa cha kufanyia upasuaji wa mishipa ya fahamu na ubongo.Akizungumzia mafanikio katika ugonjwa wa saratani, Waziri Ummy aliwataka wabunge kuwahimiza wananchi kupima saratani angalau mara moja kwa mwaka na kwamba saratani ikiwahiwa inatibika.Waziri Ummy pia alisema hali ya upatikanaji wa dawa za wagonjwa wa akili imeimarishwa na kufikia asilimia 100 katika hospitali ya Mirembe na Isanga.Aidha hospitali ya Mirembe imeendelea kutoa huduma za kibingwa za saikolojia, mishipa ya fahamu na ubongo.Amesema taifa likiwa na vituo vya kutolea huduma za afya 8,119 kutoka vituo 7,678 vilivyokuwapo mwaka 2018, serikali imekuwa ikiimarisha upatikanaji wa dawa vifaa, vifaa tiba na vitendanishi