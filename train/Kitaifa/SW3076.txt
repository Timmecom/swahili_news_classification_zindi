 MBUNGE wa Singida Mashariki kupitia Chama cha Demokrasia na Maendeleo (Chadema) ambaye pia ni Mnidhamu Mkuu wa Upinzani bungeni, Tundu Lissu, amepata wakati mgumu, kujibu maswali ya mtangazaji wa Shirika la Utangazaji Uingereza (BBC), Stephen Sackur.Lissu ambaye yuko nje ya nchi kwa matibabu baada ya kushambuliwa kwa risasi na watu wasiojulikana nje ya nyumba yake mjini Dodoma mwaka 2017, juzi alialikwa na Sackur katika kipindi cha Hardtalk, ambapo alihojiwa mambo mbalimbali ikiwemo kushambuliwa kwake, utendaji mzuri wa Rais John Magufuli, sekta ya madini na mambo ya ushoga.Katika hali ya kushangaza, mwanasiasa huyo anayesifika kama nguri wa kutoa na kujenga hoja, alishindwa kujibu maswali ya Sackur na badala yake, muda wote wa mahojiano alikuwa akipindisha majibu ya maswali, aliyokuwa akiulizwa na kuanza kumshambulia Rais Magufuli na serikali yake.Sackur ambaye alionekana kufanya utafiti wa kutosha kuhusu maswali aliyokuwa akimuuliza Lissu, mara kadhaa alimtaka Lissu atoe ushahidi wa madai au hoja zake dhidi ya Rais Magufuli na serikali, jambo ambalo mbunge huyo alishindwa kuyathibitisha.Miongoni mwa mambo ambayo Lissu aliulizwa na mtangazaji huyo wa BBC ni pamoja na anadhani kulikuwa na nia ya kisiasa katika shambulizi hilo?Katika majibu yake, Lissu alikiri kuwepo kwa nia ya kisiasa, lakini alishindwa kuthibitisha na badala yake alisema ushahidi alionao ni wa kimazingira. Lissu alisema wiki sita kabla ya kushambuliwa kwake, kulikuwa na watu waliokuwa wakimfuatilia kila mahali alipokuwa akienda.Alipoulizwa watu hao ni akina nani, Lissu kwa haraka haraka alisema ni serikali kwa sababu tu mwaka mmoja kabla ya kushambuliwa kwake, alikamatwa mara nane, kushitakiwa kwa uchochezi mara sita na wito uliokuwa ukitolewa na watu anaodhani kuwa ni wanachama cha Chama Cha Mapinduzi (CCM), wakitaka auawe kutokana na ndege mpya ya serikali kuzuiwa nchini Canada.Mtangazaji huyo alimtahadharisha Lissu kuwa anatoa madai mazito, bila kuwa na ushahidi wakati Serikali ilishayapinga na kuyapuuza madai hayo kuwa haikuhusika na kushambuliwa kwake, lakini pia Rais Magufuli alilaani kitendo hicho na kuagiza wahusika wasakwe na kukamatwa.Katika kuthibitisha namna alivyoshindwa kujibu na kuthibitisha madai yake dhidi ya Rais Magufuli, Lissu alisema kuwa Rais hakuwahi kulaani jaribio la yeye kutaka kuuawa, jambo ambalo si la kweli.Mara baada ya shambulio lile, Rais Magufuli aliandika katika ukurasa wake Twitter akisema,   Nimepokea kwa masikitiko tukio la kupigwa risasi Mheshimiwa Tundu Lissu, namuombea kwa Mwenyezi Mungu aweze kupona haraka.Aidha, vyombo vya dola viwasake wale wote waliohusika na tukio hili la kinyama na kuwafikisha katika mikono ya sheria.  Lissu pia aliulizwa kuwa haoni kwamba utendaji mzuri wa Rais Magufuli, utakifanya chama chake cha CCM, kushinda kwa kishindo katika chaguzi zijazo, lakini pia kumekuwa na wimbi kubwa la wanasiasa wa upinzani kuhamia CCM?.Pasipo kutoa ushahidi, Lissu alisema kuwa wanasiasa hao wanaohamia CCM, wananunuliwa kwa ahadi ya kurudishwa kwenye nafasi zao za uongozi kwa gharama yoyote ile.Jibu hilo la Lissu lilimfanya Sackur, kumweleza Lissu kuwa yeye ni mwanasheria mwandamizi na anajua mambo mengi, lakini inakuwaje anatoa madai kama hayo bila kuwa na ushahidi.Sackur alimweleza Lissu kuwa aliyewahi kuwa Waziri wa Mambo ya Ndani ya Nchi, Lawrence Masha, aliwahi kuhamia upinzani, lakini baadaye akarudi CCM na kuisifu Serikali ya Magufuli kwa utendaji uliotukuka.Mtangazaji huyo alimweleza Lissu kuwa wananchi wanaiunga mkono serikali ya Rais Magufuli kutokana na mambo makubwa, yanayofanywa na serikali yake ikiwemo kuongezeka kwa mapato ya kodi, kuwaondoa maelfu ya wafanyakazi hewa na kudhibiti vitendo vya rushwa.Katika hali ya kushangaza, Lissu alijibu kuwa Rais Magufuli anajenga Uwanja wa Ndege Chato na kununua ndege kwa madai kuwa siyo kazi ya Rais, hoja ambazo haziendani na swali aliloulizwa, lakini pia hajui kuwa Serikali ya Magufuli inaendelea na upanuzi na ujenzi wa viwanja vya ndege mbalimbali nchini.Kuhusu mapato, Sackur alimweleza Lissu kuwa Serikali ya Rais Magufuli imefanikiwa kuongeza mapato ya kodi tangu alipoingia madarakani na kuwafanya Watanzania kuwajibika katika kulipa kodi ya Serikali. Majibu ya Lissu katika hoja hiyo ya mapato, yalionesha chuki aliyokuwa nayo dhidi ya Rais Magufuli na Serikali yake, kwa madai kuwa mapato hayo ya kodi yaliongezeka katika kipindi cha kwanza tu cha uongozi wake mwaka 2016/2017, lakini baada ya hapo mapato yameendelea kushuka jambo ambalo si la kweli.Wakati Rais Magufuli anaingia madarakani mwaka 2015, uwezo wa Serikali wa kukusanya mapato ya kodi ulikuwa Sh bilioni 800, lakini kwa sasa Serikali inakusanya mapato ya kodi hadi Sh trilioni 1.3.Kwa upande wa uwekezaji hususani kwenye sekta ya madini, mtangazaji huyo wa BBC alimweleza Lissu kuwa Rais Magufuli amejitahidi kuyabana makampuni ya uchimbaji madini ikiwemo Barrick Gold Corporation, yaliyokuwa yakinufaika na madini hayo kwa miaka mingi, lakini Lissu alipinga na kusema kuwa Barrick haijakubali lolote kuhusu suala hilo.Kauli hiyo ya Lissu ni ya upotoshaji, kwa kuwa Barrick ilikubali kuilipa Tanzania Dola za Marekani milioni 300 sawa na Sh bilioni 700, kama malipo ya kuonesha nia njema pamoja na kutekeleza mwelekeo mpya wa biashara ya madini, ambapo kutakuwa na mgawanyo sawa wa asilimia 50 kwa 50 ya faida kati ya Tanzania na Barrick.Kuhusu serikali kupinga vitendo vya ushoga, Lissu alijibu kuwa hilo ni kosa kwa kuwa kwa kufanya hivyo ni kuingilia faragha za watu. Alisema hawezi kukubali Serikali kufuatilia mambo ya chumbani ya watu kwa kupinga vitendo vya ushoga, kwa kuwa ni mambo binafsi.