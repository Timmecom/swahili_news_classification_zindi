 SERIKALI mkoani Songwe imewataka wakulima wa zao la alizeti kubadilika na kulima zao hilo kwa kuzingatia kanuni na mbinu bora za kilimo, ikiwa ni pamoja na matumizi ya mbegu bora, hatua itakayowawezesha kupata mavuno mengi na yenye tija.Ushauri huo ulitolewa hivi karibuni na Kaimu Katibu Tawala Mkoa wa Songwe, Vanscar Kulanga wakati alipofungua kongamano la siku tatu la wadau wa kilimo cha alizeti kutoka mikoa mbalimbali hapa nchini, chini ya Mwavuli wa Programu ya Kuendeleza Mifumo ya Masoko ya Kilimo nchini AMDT.Kongamano hilo lilifanyika mkoani Mbeya na kuwahusisha wadau kutoka maeneo mbalimbali ya mnyororo wa thamani wa zao la alizeti. Kulanga alisema endapo zao la alizeti litalimwa kwa kuzingatia kanuni bora za kilimo, basi wakulima nchini watanufaika na kujipatia kipato kikubwa. Ni wajibu wetu serikali kwa kushirikiana na wadau kama programu ya kuendeleza mifumo ya masoko ya kilimo -AMDT katika kuhakikisha wakulima wetu wanapewa elimu na pembejeo stahiki itakayowawezesha kufanya kilimo cha alizeti kuwa chenye manufaa kwao binafsi lakini pia kwa taifa,  alisema.Alieleza kuwa taasisi hiyo ya AMDT kupitia mpango wao wa kuinua zao la alizeti wanasaidia kuwafungua macho wakulima kuona umuhimu wa kulima kisasa kupitia mifumo ya masoko ya taasisi hiyo hali inayomuwezesha mkulima kuwa na uhakika wa kupata masoko.Mkurugenzi Mtendaji wa AMDT, nchini Michael Kairumba alisema kuwa programu yao imedhamiria kumsaidia mkulima elimu pamoja na masoko ya uhakika kwa kumuunganisha mkulima na watoa huduma za msingi wa kilimo, kama vile taasisi za pembejeo, taasisi za fedha na taasisi zinazosimamia huduma ya bima ya mazao kwa lengo la kumhakikishia mkulima usalama wakati wote anapofanya shughuli zake.Aidha, Kairumba aliwatoa hofu wakulima wa zao hilo kutoogopa kulilima, kwani soko lake ni kubwa ndani na nje ya nchi na ameahidi kuwa taasisi yake kwa kushirikiana na wadau wengine wataendelea kutoa elimu kwa wakulima ili mwisho wa siku mkulima anufaike kutokana na jasho lake. Tunakusudia kumfanya mkulima kuwa na nguvu katika mnyororo wa thamani wa zao la alizeti maana kwa muda mrefu amekuwa ni mnyonge na asiyekuwa na maamuzi katika masoko tunataka kupitia mbinu bora anazofundishwa aweze kuinuka kiuchumi ili nae awe na maamuzi katika soko,  alieleza.