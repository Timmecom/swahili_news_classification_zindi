 WAKANDARASI mkoani Mbeya wamesisitizwa kutotanguliza tamaa ya kupata pesa zinapotokea zabuni, badala yake watangulize uzalendo wa kushauri pale wanapoona kiwango cha pesa kilichotengwa hakiendani na uhalisia wa kazi husika.Mkuu wa Mkoa wa Mbeya, Albert Chalamila alisisitiza hayo jana alipokutana na wakandarasi na maofisa kutoka taasisi zinazohusika na zabuni za miradi ya ujenzi za Wakala wa Majengo nchini (CRB),wakala wa Barabara (Tanroads) na wakala wa Barabara za mijini na Vijijini(Tarura).Mkutano ulilenga kupeana maelekezo ya mwelekeo wa Serikali kwenye shughuli za ujenzi. Chalamila alisema kumekuwepo na wakandarasi wenye tabia ya kulenga kupata pesa hata kama kazi husika haiwezekani kutekelezeka kwa kiasi cha fedha kilichopangwa, hatua ambayo imekuwa ikiwasababishia migogoro kwa kushindwa kutekeleza zabuni kwa mujibu wa mkataba."Usipokee kazi kwa kuwa kazi imepatikana. Kazi nyingine zitakupotezea jina. Wewe unaona kabisa kwa kiwango cha pesa kilichopo hakiwezi kukamilisha kazi hiyo unaamua kukubali mradi ili tu upate pesa kwa wakati huo. Matokeo yake kazi haikamiliki au unaijenga chini ya kiwango, bora ungeshauri kabla kama pesa haitoshi," alisisitiza.Mkuu huyo wa mkoa pia alionya maofisa na wakandarasi wanaoendekeza rushwa ili kupeana zabuni kinyemela, akisema huo umekuwa chanzo cha miradi mingi kutotekelezwa kwa mujibu wa mkataba.Aliwasihi pia wakandarasi wazawa kujiendeleza ili kutanua wigo wa fursa za kupata zabuni kubwa, huku akisema ni muhimu kwao wakawa na umoja ili kuwezesha kuwa na nguvu ya pamoja badala ya kila mmoja kubaki na njia yake.Akitoa salamu za Chama cha Wakandarasi wazawa nchini, Rais wa chama hicho Kura Mayuma aliiomba serikali kuharakisha ulipaji wa madeni ya wakandarasi yaliyodumu kwa muda mrefu, hatua aliyosema inawavunja moyo wa kuendelea kufanya kazi kwa kuwa na wao wanadaiwa na mamlaka nyingine zikiwemo benki.Mayuma pia alilalamikia hatua ya mkandarasi pekee kuwajibishwa mara inapotokea kasoro kwenye zabuni na kusema ni vema wasimamizi wa kazi husika wakajumuishwa kwenye kosa hilo kwa kuwa wao ndiyo wanakuwa karibu wakati wote wa utekelezaji wa mradi husika.Katibu wa Wakandarasi mkoa wa Mbeya, Sakari Christopher aliiomba serikali kutumia adhabu ya kucheleweshwa kwa mkataba kwa pande zote mbili yaani kama inavyomwajibisha mkandarasi anapochelewesha kazi ndivyo ikubali kulipa fidia pale inapochelewesha malipo.