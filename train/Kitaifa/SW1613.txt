 SERIKALI imesema vyuo vya elimu ya juu nchini, havifanyi vizuri katika eneo la machapisho kwa kutokuwa nayo ya kutosha, jambo ambalo husababisha kushuka katika upangaji wa nafasi za vyuo vikuu kitaifa na kimataifa.Imeeleza katika eneo la taaluma, vyuo hivyo viko vizuri, lakini mara nyingi havishiki nafasi nzuri, huku wakitakiwa kuongeza machapisho. Aidha, Chuo Kikuu cha Dar es Salaam (UDSM) kimesema wanataaluma wake wasiokuwa na machapisho kwa takriban miaka saba, wanaangalia uwezekano wa kupelekwa kufundisha shule za sekondari nchini.Waziri wa Elimu, Sayansi na Teknolojia, Profesa Joyce Ndalichako alisema hayo jijini Dar es Salaam wakati akifunga Wiki ya Tano ya Utafiti, iliyoandaliwa na Chuo Kikuu cha Dar es Salaam, Kampasi ya Mlimani (UDSM). Kuhusu machapisho, Profesa Ndalichako alisema vyuo vya elimu ya juu vya ndani ya nchi, vinatakiwa kubadilika kwamba pamoja na kufanya tafiti, lakini waongeze machapisho yakipelekwa kitaifa na kimataifa.Alisema kila mwaka, kuna taasisi zinazopanga nafasi ya vyuo vikuu kitaifa na kimataifa katika ubora wake. Lakini, vyuo vya ndani vimekuwa haviko katika nafasi nzuri, hali hiyo ikisababishwa kuwa na machapisho na majarida yanayotambulika kitaifa na kimataifa. Aidha, alivitaka vyuo vya elimu ya juu nchini, kuiga kile kilichofanywa na UDSM kwa kutenga fedha kufanya tafiti na wao kuanza kutenga fedha za utafiti kwa kuwa wanalipwa fedha nyingi zikiwemo ada na mishahara. Kupanga ni kuchagua, chagueni kufanya tafiti, utafiti unalipa iwapo mtawekeza kwa kiwango kinachostahili,  alisema Profesa Ndalichako na kupongeza Chuo Kikuu cha Dar es Salaam kwa wiki hiyo ya utafiti.Alisema wiki hiyo inatoa fursa kwa wadau, kupata jukwaa na aina za tafiti zilizofanyika kwa kuwa ni eneo ambalo limekuwa likiwashirikisha watunga sera na umma kwa ujumla. Alisema serikali imeendelea kutoa ruzuku kwa ajili ya ubunifu na ugunduzi, na wizara inaandaa mwongozo wa kutambua na kuthamini utafiti, kwa kuwa ni jambo ambalo limekuwa likiongeza mchango wa maendeleo nchini.