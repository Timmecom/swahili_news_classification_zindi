 SERIKALI imeshauriwa kuainisha vivutio vikuu vya utalii ukiwamo Mlima Kilimanjaro katika ndege kubwa ya Kampuni ya Ndege Tanzania (ATCL) aina ya  Dreamliner  zinazokwenda mataifa mengine duniani kama sehemu ya kutangaza utalii na kuithibitishia dunia mlima huo upo nchini Tanzania.Mpango huo umekusudiwa kumaliza ujanja unaofanywa na baadhi ya kampuni za utalii nchini Kenya kujinadi kuwa mlima huo upo nchini mwao jambo ambalo siyo la kweli. Mkuu wa Mkoa wa Kilimanjaro, Anna Mghwira alisema hayo katika taarifa iliyosomwa kwa niaba yake na Mkuu wa Wilaya ya Siha, Onesmo Buswelu aliyemwakilisha kupokea timu ya watu 52 waliopanda mlima Kilimanjaro katika maadhimisho ya miaka 57 ya Uhuru. Mghwira alisema baadhi ya kampuni hutumia jina la mlima huo kujitangaza nje licha ya ukweli kwamba mlima huo upo Tanzania.  Katika ndege ya ATCL aina ya Dreamliner tunatakiwa tuandike jina Mlima Kilimanjaro ili ikitua nchi yoyote wajue mlima upo Tanzania. Pia tuongeze juhudi kutembelea vivutio vyetu pamoja na kupanda mlima huo,   alisema.Alisema jambo la msingi litakalofanywa na serikali ya mkoa ni kuhakikisha mlima huo uko salama, ikiwa ni pamoja na kutatua migogoro inayohusu maeneo yanayozunguka mlima huo. Katika hatua nyingine, Mkuu huyo wa mkoa aliwataka wakuu wa wilaya nchini kuandaa utaratibu maalumu wa kupanda mlima huo kama sehemu ya kutangaza vivutio vya utalii.Kuhusu maslahi ya waongoza watalii, Mkuu huyo wa mkoa alitaka kampuni ya utalii kulinda mikataba yao ili kuhakikisha wanalipwa vyema. Akitoa taarifa ya waliopanda mlima huo, Mnadhimu mstaafu wa Jeshi la Ulinzi la Wananchi wa Tanzania (JWTZ), Luteni Jenerali mstaafu, James Mwakibolwa alisema kati ya watu 52 waliopanda, 33 walifika kilele cha Uhuru na 19 ndio waliishia vituo mbalimbali.