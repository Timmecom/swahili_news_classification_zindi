 VIONGOZI wa dini, wanasiasa na watanzania wametakiwa kutolaghaiwa na masuala yoyote yanayokwenda kinyume na maadili, badala yake wametakiwa kushikamana ili umoja uliopo usisambaratishwe.Hayo yalisemwa jana jijini Dar es Salaam na Mwenyekiti wa Halmashauri ya Wilaya ya Kisarawe, Ali Mkomwa kwa niaba ya Waziri wa Nchi, Ofisi ya Rais Tawala za Mikoa na Serikali za Mitaa, Selemani Jafo, katika hafla ya kukumbuka kuzaliwa kwa Mtume Muhammad(S.A.W) iliyoandaliwa na Jumuiya ya Waislamu wa Shia Ithnasheriya.Mkomwa alisema ni lazima viongozi wa dini, waislamu kwa wakristo na jamii kwa ujumla kuhakikisha kuwa wanadumisha umoja na amani ili nchi iweze kupata maendeleo makubwa zaidi ikiwa ni pamoja na kupinga vitendo viovu vinavyoharibu taswira. Jambo la Kwanza ambalo Waziri Jafo ameniagiza ni kusisitiza umoja na amani kwetu sisi wenyewe na kuisambaza kwa taifa zima ili tuendelee kuwa na uhuru wa kuabudu na mambo yanayohusu maendeleo,   amesema.Alieleza kuwa serikali imeendelea kuhakikisha kuwa amani na umoja unalindwa kwani ndio chanzo cha kuleta mabadiliko makubwa nchini ambayo yamefanywa katika nyanja za kiuchumi, kisiasa na kijamii.Shehe wa Mkoa wa Dar es Salaam, Alhad Musa Salum alisema kuwa moja ya mambo muhimu ambayo wanayapigania ni umoja na ushirikiano baina ya waislamu wenyewe na madhehebu mengine.Alisema kuwa ni lazima wakubaliane na masuala yote yanayokubalika kimaadili na kwamba kumlazimisha mtu kutenda jambo kinyume na matakwa yake yanaweza kusababisha uvunjifu wa amani na utulivu uliopo.  Hata sisi kwenye uislamu tunatofautiana kimadhehebu licha ya kwamba imani yetu ni moja, lakini jambo ambalo sisi kama viongozi wa dini tunaona ni la muhimu ni kuleta umoja baina ya dini zetu na jamii ili tuweze kushirikiana kuleta maendeleo,   alisisitiza.Kiongozi Mkuu wa Waislamu dhehebu la Shia Ithnasheriya Tanzania, Shehe Hemed Jalala alisema kwa viongozi wa dini ya kiislamu, wakristo na wanasiasa kwa pamoja wanapaswa kudumisha na kuenzi umoja uliopo na kushirikiana katika maeneo mbalimbali.Baraza la Maulid ikiwa ni kumbukumbu ya kuzaliwa kwa Mtume Muhammad (S.A.W) Kitaifa lilifanyika Korogwe mkoani Tanga Novemba 20, mwaka huu, ambapo Waziri Jafo kwa niaba ya Rais John Magufuli aliwataka viongozi wa dini kuepuka migogoro katika nyumba za ibada, badala yake wawe na mshikamano katika kuuendeleza umma katika maadili mema na kumcha Mungu ilikutengeneza taifa zuri lenye uchumi imara.