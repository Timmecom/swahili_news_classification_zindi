 WAZIRI Mkuu, Kassim Majaliwa, leo atazindua rasmi uboreshaji wa Daftari la Kudumu la Wapigakura, mjini Moshi kwa kuhusisha mikoa ya Arusha na Kilimanjaro.Mwenyekiti wa Tume ya Taifa ya Uchaguzi (NEC), Jaji mstaafu Semistocles Kaijage alisema jana kuwa tayari maandalizi ya msingi yamefanyika katika uwanja wa Shule ya Msingi Mandela mjini Moshi.Alisema tayari NEC imetembelea eneo utakapofanyika uzinduzi katika uwanja wa Mandela, kata ya Bomambuzi na kujiridhisha na maandalizi yaliyofanyika.  Uandikishaji wapigakura utafanyika kwa siku saba kwa kila kituo cha kujiabdikisha katika mikoa ya Arusha na Kilimanjaro kuanzia Julai 18 hadi 24, mwaka huu,  alisema.Alisema utaratibu huo ni wa kawaida ambapo Katiba ya nchi ya mwaka 1977 kupitia Ibara ya 74 (6) inaipa jukumu la kusimamia na kuratibu daftari la kudumu la mpigakura.  Sheria inaeleza wazi kuwa Tume ya Taifa ya Uchaguzi inawajibika kuboresha daftari la kudumu la wapigakura mara mbili kati ya uchaguzi mmoja na mwingine ili kukidhi takwa la hitaji la kisheria,  alisema.Alisema uboreshaji huo utawahusu watu wenye umri wa miaka 18 na wale ambao watataka kubadilisha taarifa zao, au wamehama maeneo waliyokuwa wakiishi awali na kuwaondoa kwenye daftari wale waliofariki dunia. Aidha wananchi ambao walikuwa hawajajiandikisha kabisa na wangependa kupata vitambulisho vya kupigia kura ili kutekeleza haki zao za msingi za kuchagua viongozi wa ngazi mbalimbali.