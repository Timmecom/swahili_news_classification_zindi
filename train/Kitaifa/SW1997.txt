 CHUO cha Kumbukumbu ya Mwalimu Nyerere jijini Dar es Salaam kimefanya mahafali yake ya 13 ambapo wanachuo wake 1,578 wamehitimu ngazi mbalimbali za mafunzo huku Mwenyekiti wa Bodi ya chuo hicho, Steven Wassira akishauri somo la maadili na uzalendo liwe la lazima kwa wanafunzi wote.Mahafali hayo yamefanyika juzi ambapo wahitimu waliofanya vizuri walipewa zawadi na vyeti.Akizungumza mbele ya Mkuu wa chuo hicho, Profesa Shadrack Mwakaluka, wahadhiri, wahitimu, wanafunzi na wageni waalikwa, mgeni rasmi, Wassira alisema elimu ndio kila kitu kwenye maisha ya mwanadamu ambapo pamoja na faida nyingine, inarahisisha utendaji kazi wa majukumu ya mhusika. Elimu ni mfano wa shamba ambalo unapanda mbegu bora na unavuna mazao bora.Hivyo nitumie nafasi hii kuwapongeza waliohitimu. Hata hivyo niwakumbushe Watanzania elimu haina mwisho, hivyo ninyi mliomaliza ni vema mkaendelea na hatua nyingine za kielimu kwa maslahi yenu na taifa," alisema. Serikali kwa kutambua umuhimu wa elimu imekuwa ikifanya jitihada watu wake wapata elimu bora na imeamua kutoa elimu bure msingi na sekondari. Yote hiyo ni sehemu ya kuonesha namna inavyothamini na kutambua umuhimu wa elimu nchini. Taarifa za chuo zinaonesha idadi ya wanachuo imeongezeka na hii ni dalili ya jamii nayo kutambua faida ya elimu na juhudi zinazofanywa na Serikali,  alisema Wassira.Wassira alishauri somo la maadili na uzalendo chuoni hapo liwe la lazima kwa wanafunzi wote, kwani litasaidia kujenga Watanzania wenye uzalendo wa kuipenda nchi yao na kuwa watumishi wenye maadili.Alishauri pia viongozi wa ngazi mbalimbali kufika kwenye chuo hicho kupata mafunzo ya maadili na uzalendo hasa kwa kutambua somo hilo linasaidia kujenga uelewa.Alitoa rai kwa wasomi nchini wakiwamo wahitimu wa chuo hicho kuhakikisha wanatumia elimu ambayo wameipata kujenga hoja wakati wa kuchambua hoja kwa kuielewa na kwamba uchambuzi na uelewa ni muhimu kwa wasomi.Profesa Mwakaluka alisema idadi ya wanafunzi inaongezeka mwaka hadi mwaka na hiyo inaonesha namna ambavyo chuo hicho kimeendelea kuaminiwa kutokana na elimu bora ambayo wanaitoa.Alisema changamoto kubwa inawakabili chuoni hapo ni ufinyu wa bajeti ya fedha na uhaba wa watumishi.Amesema licha ya uhaba wa watumishi, wameendelea kutekeleza majukumu yao vizuri.