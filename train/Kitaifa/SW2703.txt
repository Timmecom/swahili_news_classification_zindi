 Rais John Magufuli ameagiza mawaziri, wakuu wa mikoa, wakuu wa wilaya wakutane na viongozi wa dini kwenye maeneo yao ili kutatua changamoto zilizopo. Rais pia amemtaka Waziri Mkuu Kassim Majaliwa asimamie ili matatizo ya viongozi wa dini yatatuliwe.Dk Magufuli ametaka viongozi nchini waondoe dhana utawala vichwani mwao.Amesema, ikiwezekana yeye atakutana na viongozi wa dini kila mwaka kwa sababu kuna utajiri mkubwa wa maarifa.Amesema Ikulu jijini Dar es Salaam kuwa, mkutano wa jana ni utekelezaji wa uongozi wa pamoja, na kwamba, kwenye tukio hilo alikwenda na mawaziri wachache lakini wakati mwingine ataita mawaziri wote.Rais amesema, anawapenda sana viongozi wa dini na kwamba, Ikulu ni kwao.Viongozi wa dini wamempongeza Rais kwa kukutana nao na wamewataka viongozi wa serikali wakiwemo mawaziri, wakuu wa mikoa, wakuu wa wilaya kuanzisha utaratibu wa kuwa na vikao na viongozi wa dini katika maeneo yao kama alivyofanya Rais John Magufuli.Walimweleza Rais Magufuli kuwa inakuwa vigumu wakati mwingine matatizo yao kupata ufumbuzi wa haraka kwa sababu viongozi wa chini yake wengi hawatoi ushirikiano kwao.Hivyo, walimuomba Rais viongozi hao nao wajenge utamaduni wa kuwa na vikao na viongozi wa dini. Kupitia kikao chao na Rais, viongozi hao wa dini waliweza kueleza kero mbalimbali zinazowakabili pamoja na kumshauri Rais katika mambo mbalimbali.Miongoni mwa kero hizo ni baadhi ya watendaji katika Idara ya Uhamiaji na Uwanja cha Ndege cha Kimataifa cha Julius Nyerere (JNIA) kuwasumbua vijana wa kiislamu wenye ufadhili wa masomo nje ya nchi.Shehe Haidary Kambwili kutoka Baraza Kuu la Waislamu Tanzania (Bakwata) alimweleza Rais Magufuli kuwa licha ya vijana hao kuwa na nyaraka zote zinazotakiwa, lakini wakati mwingi hupata usumbufu mkubwa kutoka kwa watendaji wake.Mbali na hoja hiyo, viongozi hao wa dini pia walimwomba Rais kuweka utaratibu mzuri wa usajili wa madhehebu ya dini nchini pamoja na kuyafuatilia kwa karibu kwa kuwa hivi sasa kumekuwa na utitiri wa madhehebu yanayoibuka kila siku.Kuhusu kuporomoka kwa maadili, waliiomba serikali iingilie kati kwa kuwa kizazi cha sasa kinavaa mavazi ya aibu na wakati mwingine huingia nayo katika nyumba za ibada.Katika kujibu hoja hiyo, Rais Magufuli alikiri kuwepo kwa tatizo hilo, lakini akawataka viongozi wa dini waendelee kuwaelimisha vijana na kuwaombea ili wabadilike kitabia.Pamoja na kuipongeza serikali kutoa elimu bure, Pili Abdallah anayeshughulikia masuala ya akina mama wa Kiislamu kwa Mkoa wa Dar es Salaam, aliiomba serikali kuwapangia watoto wao wanaochaguliwa kujiunga kidato cha kwanza katika sekondari za jirani ili kuwapunguzia gharama. Pili alisema kitendo cha watoto hao kupangiwa shule za mbali, kinaongeza gharama kwa wazazi na walezi.Akitolea mfano, Pili alisema wakati mwingine mtoto anaishi Magomeni lakini anapangiwa kusoma Pugu, jambo ambalo wazazi na walezi wengi hawalimudu.Kwa upande wake, Katibu Mkuu wa Baraza la Maaskofu Tanzania, Padre Charles Kitima, alimweleza Rais Magufuli kuwa wao kama viongozi wa dini wanapinga na kupiga vita vitendo vya ushoga kwa kuwa unapingana na kanuni ya uzazi ya Mwenyezi Mungu.Kwa kuwa uchaguzi mkuu nchini umekuwa ukifanyika siku za Jumapili, viongozi hao wa dini walimwomba Rais Magufuli siku za ibada ikiwemo Ijumaa, Jumamosi na Jumapili zisitumike kwa ajili ya uchaguzi kwa kuwa ni siku za watu kuabudu.Walisema kupanga uchaguzi ufanyike katika siku hizo, ni kuwanyima haki wananchi ya kuchagua kwa kuwa wengi huwa kwenye ibada, lakini wengine pia hukosa ibada kwa kwenda kwenye uchaguzi.Kuhusu uchumi wa viwanda na masoko, viongozi wa dini waliishauri serikali kujikita kwenye kilimo cha umwagiliaji pamoja na kuongeza thamani mazao yanayozalishwa ili kukidhi soko la nje.Mchungaji Eliona Kimaro wa Kanisa la KKKT Kijitonyama, alimweleza Rais kuwa kilimo cha kutegemea mvua hakiwezi kuleta mapinduzi ya kilimo ambacho ni muhimu katika maendeleo ya viwanda.Alisema ni bora kila mkoa nchini ukajenga bwawa kubwa kwa ajili ya kuvuna maji ya mvua ambayo yataweza kutumika kwa shughuli za kiuchumi ikiwemo kilimo na uvuvi. Mheshimiwa Rais, wenzetu Botswana hawana mito, lakini wanachofanya ni kuvuna maji ya mvua na wanafanya uwekezaji mkubwa wa kilimo, sisi pia tufanye hivyo, lakini pia tuyaoongezee thamani mazao yetu kama vile mchele ili tuweze kuuza katika masoko ya nje, alisema Mchungaji Kimaro.