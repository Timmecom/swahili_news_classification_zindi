 KATIKA harakati za kuunga mkono juhudi za serikali kuboresha huduma za elimu na afya kwa jamii nchini, Benki ya NMB imetenga Sh bilioni moja ili kutoa msaada wa vifaa mbali mbali kwa shule za sekondari na vituo vya afya kwa mwaka 2019.Hayo yamebainishwa na Meneja Mahusiano na Biashara za Serikali wa NMB, Anneth Kwayu, baada ya kukabidhi msaada wa bati 130 na mbao 300, vyenye thamani ya Sh milioni tano. Vifaa hivyo vilitolewa na benki hiyo kwa ajili ya kupauwa vyumba viwili vya madarasa katika Shule ya Sekondari Hassanari Damji ya Bagamoyo mkoani Pwani.Kwayu alisema kiasi hicho cha fedha ni sehemu ya faida inayopata benki hiyo, hivyo imejiwekea utaratibu wa kurudisha fadhila kwa jamii ambao ndio wateja wao.  Kwa mwaka jana pia NMB ilitenga kiasi kama hicho na mwaka huu pia imetenga fedha kama hizo, na mpaka sasa fedha hiyo ipo, hivyo natoa mwito kwa shule wahitaji wajitokeze kupeleka maombi yao ili kupata msaada huo,  alisema meneja.Mkuu wa Wilaya ya Bagamoyo, Zainab Kawawa aliwataka wanafunzi wa shule hiyo, kutumia nafasi yao kwa kuongeza juhudi katika masomo, kwani dunia ya sasa inahitaji watu waliosoma katika kujaza nafasi mbalimbali. Sasa hivi viwanda vinaendelea kujengwa na viwanda hivyo vinahitaji watu waliokwenda shule na wenye ujuzi hivyo ili muweze kunufaika na kukubalika mnapaswa kutumia nafasi yenubkusoma kwa bidii alisema. Mwenyekiti wa Kamati ya Ujenzi wa shule hiyo, Rajabu Shabani alisema matatizo yanayokabili shule hiyo kuwa ni upungufu wa vyumba vya madarasa na upungufu wa meza na viti.Mwanafunzi wa shule hiyo, Ashirafu Faraja alishukuru uongozi wa NMB kwa msaada huo. Alitoa wito kwa taasisi zingine kuiga mfano huo, hivyo kusaidia kupunguza changamoto zinazozikabili sekta ya elimu nchini.