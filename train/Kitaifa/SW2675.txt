 UJENZI wa Reli ya Kisasa (SGR) awamu ya kwanza Dar es Salaam hadi Mwanza kilometa 1,219, umetajwa kuwa licha ya kuzalisha ajira, pia utaongeza ufanisi wa usafiri na usafirishaji na kupunguza gharama za usafirishaji abiria na mizigo, utachochea uanzishwaji wa viwanda na ukuaji kwa kasi kwa miji midogo.Akitoa taarifa kwa Mkuu wa Mkoa wa Dodoma, Dk Binilith Mahenge wakati akikagua ujenzi wa stesheni ya Gulwe wilayani Mpwapwa, Meneja Msaidizi wa Mradi wa SGR, Christopher Mangwella alisema,  SGR ikikamilika itachochea mipango ya Serikali ya Awamu ya Tano katika kutekeleza sera ya viwanda na kuifikisha Tanzania kwenye uchumi wa kati ifikapo 2025. Mang wella alisema reli itachochea mapinduzi ya uchumi kwa kanda nzima ya Afrika Mashariki na Kati hususani nchi zisizopakana na bahari. Alisema ujenzi wa njia hiyo umegawanyika katika vipande vitano, lakini vipande viwili vya Dar es Salaam hadi Morogoro (kilometa 300) na Morogoro hadi Makutupora, Singida (kilometa 422) utakamilika Februari, 2021.  Vipande vingine ni Makurupora-Tabora (kilometa 376.5), Tabora-Isaka (kilometa 162.5) na Isaka-Mwanza (kilometa 311.25) utaendelea kwa awamu hadi kukamilika,  alisema.Alisema kwa sasa kazi zinaendelea katika vipande viwili vya kwanza vyenye jumla ya kilometa 722 ambazo njia kuu ni kilometa 541 na njia za kupishana kilometa 181 zenye uwezo wa kubeba mizigo tani 35 kwa ekseli na mwendokasi wa kilometa 160 kwa saa. Alisema kipande cha Dar- Moro kinajengwa kwa ubia wa Kampuni ya Yapi Merkezi ya Uturuki na Mota-Engilya ya Ureno, lakini kipande cha Morogoro-Makutupora kinajengwa na Kampuni ya Yapi Merkezi peke yake.Wahandisi washauri wa mradi anayesimamia kwa niaba ya serikali ni Kampuni ya KORAIL JV ambayo ni ubia wa kampuni nane za KORAIL, CHEIL na DMEC kutoka Korea, MULTITECH kutoka Botswana, BARAJI kutoka India, SSF kutoka Ujerumani, RINA kutoka Italia na UNITEC ya Tanzania.  Mradi huo utakagharimu Sh trilioni 7.1 za walipa kodi nchini, zimegawanyika katika vipande viwili kipande cha Dar es Salaam hadi Morogoro ni Sh trilioni 2.7 na kipande cha Morogoro-Makutupora ni Sh trilioni 4.4,  alisema.