 WALIMU wakuu nchini wametakiwa kuwasimamia walimu wenzao na kufanya ukaguzi wa kazi ili kuleta mabadiliko makubwa ya maendeleo ya wanafunzi nchini.Hayo yalisemwa na Waziri wa Elimu na Mafunzo ya Amali, Riziki Pembe Juma wakati akifungua mkutano wa Chama cha Walimu Wakuu nchini mkoani Pemba. Alisema hivi karibuni Baraza la Wawakilishi limepitisha sheria ya ukaguzi kwa walimu ambayo lengo lake kubwa kufuatilia kazi za walimu katika ufundishaji wa wanafunzi na kufuata mitaala kikamilifu.Alisema yapo malalamiko kwa muda mrefu kwamba walimu hawakamilishi mitaala na kusomesha masomo yao, kitendo ambacho kinarudisha nyuma maendeleo ya wanafunzi na kutishia ufaulu mzuri wa mitihani yao.  Walimu wakuu miongoni mwa majukumu yenu ni kusimamia walimu wengine utendaji wa majukumu yao pamoja na ufundishaji na utekelezaji wa mitaala ya masomo,  alisema.Mapema, Mkaguzi Mkuu wa Wizara ya Elimu na Mafunzo ya Amali, Rashid Mukhi alisema mfumo mpya ya ukaguzi kwa kiasi kikubwa umerahisisha kazi za ukaguzi wa walimu na mitaala yao. Alisema maendeleo ya Elimu na ufaulu wake umeshuka kutokana na walimu kushindwa kufanya kazi za ukaguzi za mitaala ya elimu ya masomo ya wanafunzi.  Sheria mpya ya ukaguzi wa elimu imetoa mamlaka kwa walimu wakuu kusimamia kazi za walimu wenzao na kuona wanafuatilia kwa makini mitaala iliopo,  alisema.Mkurugenzi wa Elimu ya Msingi, Safia Rijali aliwataka wakaguzi wa elimu kuhakikisha walimu wote waliokabidhiwa masomo ya kufundisha darasani wanakamilisha mitaala yao. Alisema wapo walimu wanaosomesha elimu ya msingi hawafiki madarasani na wakati mwengine wanakabidhi kazi za kusomesha kwa wanafunzi wa kawaida.  Kasoro hii tumeigunduwa... wapo walimu wa msingi hawafiki madarasani na kazi za kusomesha huwakabidhi wanafunzi wa kawaida..... kitendo hicho hakikubaliki,  alisema.