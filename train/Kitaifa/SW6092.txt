 SERIKALI ya Mapinduzi ya Zanzibar imesema hadi sasa haijafaidika na fedha za malipo ya mgao za matumizi ya mkonga wa mawasiliano kutoka kampuni ya Simu ya Zantel.Naibu Waziri wa Mawasiliano na Uchukuzi, Mohamed Salum Ahmada alisema hayo wakati akijibu swali la mwakilishi wa jimbo la Tunguu, Simai Mohamed Said aliyetaka kujua hadi sasa serikali imefaidika kwa kiasi gani na mgao wa fedha za matumizi ya mkonga.Ahmada alisema baada ya kukamilika kwa kazi za kutandaza mkonga, serikali ilichukua jukumu la kuikabidhi kampuni ya Simu ya Zantel kazi za kuendesha na kutoa huduma za mkonga huo kibiashara.Alieleza kuwa ni kipindi cha miaka minne hadi sasa bado serikali haijapata mgao wa matumizi ya gharama za mkonga huo kutoka kwa kampuni ya Zantel.  Spika serikali bado haijapata mgao wa fedha zinazotokana na gharama za matumizi ya mkonga wa mawasiliano ambapo kazi za kushughulikia mkonga huo zimekabidhiwa kwa kampuni ya simu ya Zantel,  alisema.Hata hivyo, Ahmada alisema serikali imeunda kamati ya wataalamu ikiongozwa na mwanasheria mkuu, watendaji wa wizara ya fedha pamoja na ujenzi na mawasiliano kwa ajili ya mazungumzo ya suala hilo na kufikia makubaliano. Alieleza kwamba matarajio makubwa makubaliano yatafikiwa na kuona kwamba upande wa serikali unanufaika na matumizi ya gharama za mkonga huo.Alisema mkonga huo unatakiwa kuendeshwa kibiashara kufuatia kuimarika kwa mawasiliano ya teknolojia ya habari ya kasi.  Napenda kuwajulisha wajumbe wa Baraza la Wawakilishi kwamba suala la mkonga kuona unainufaisha serikali tunalifanyia kazi na sasa tupo katika ngazi ya mazungumzo kati yetu na wahusika tuliowapa kazi ya kuendesha na kusimamia Zantel,  alisema.