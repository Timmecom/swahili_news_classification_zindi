 JESHI la polisi mkoani Singida linawashikilia watu saba wilayani Iramba mkoani hapa kwa tuhuma za kukutwa wakitengeneza silaha za moto za kienyeji pamoja na kumiliki mitambo ya kutengenezea silaha hizo.Akitoa taarifa hiyo kwa waandishi wa habari mjini hapa jana, Mkuu wa Operesheni Maalumu za Polisi kutoka Makao Makuu ya Jeshi hilo, Kamishina Msaidizi Mwandamizi (SACP), Mihayo Msikhela aliwataja watuhumiwa kuwa ni Hamisi Mohamed  Kimondo  (52) mkazi wa kijiji cha Nguvumali - Ndago na Mohamed Hassan (89) Mhunzi, mkazi wa Nkingi - Misigiri wilayani Iramba.Watuhumiwa wengine ni Kassim Mohamed (34) mhunzi, mkazi wa Nkulusi - Ndago, Mkapa Msengi (47) mkazi wa Nguvumali, Hassan Hamisi (28) mkazi wa Nkulusi   Ndago, Iddi Mohamed (45) mkazi wa kijiji cha Ndago na Swalehe Ally (49) mkulima na mkazi wa Nkulusi, Ndago.Msikhela alieleza kuwa watuhumiwa hao walikamatwa kwenye operesheni maalumu iliyoendeshwa Mei 19, mwaka huu, majira ya saa 3:30 usiku na Kikosi Kazi cha Jeshi la Polisi Makao Makuu kwa kushirikiana na Jeshi la polisi mkoa wa Singida.