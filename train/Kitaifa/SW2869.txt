 MAKALA yetu ya leo katika safu ya Maadili ya Utumishi wa Umma, itajikita katika msingi mmoja wapo muhimu wa maadili, unaomtaka mtumishi wa umma kutoa huduma bora kwa wateja wake.Katika kutoa huduma, mtumishi wa umma anaweza kukutana na mteja wa ndani au mteja wa nje. Mteja wa ndani wa mtumishi wa umma ni mtumishi mwenzake katika sekta ya umm anayehitataji kuhudumiwa ili naye aweze kuhudumia wateja wengine.Kwa mfano, mhasibu katika Wizara ya Fedha, anaweza kulazimika kuandaa malipo kwa watumishi wa ndani ya Wizara ya Fedha ili watumishi hao waweze kwenda kutekeleza majukumu fulani. Mfano mwingine unaweza kupatikana shuleni ambapo mwalimu wa taaluma anaweza kulazimika kuandaa mazingira ili walimu wenzake waweze kutahini wanafunzi wake kwa umahiri wa kutosha. Vilevile mtumishi wa umma anaweza kukutana na mteja wa nje katika utoaji wa huduma.Mteja wa nje ni yule anayekuja kupata huduma kutoka nje ya taasisi husika. Kwa mfano, mfanyabiashara anapokwenda katika Mamlaka ya Mapato ya Tanzania (TRA) kulipa ama kupata taarifa mbalimbali zinazohusiana na kodi, anaingia katika mamlaka husika kama mteja wa nje. Wateja wote hawa, kwa maana ya wateja wa ndani na wa nje, wanastahili kupata huduma bora kutoka kwa mtumishi wa umma. Kuna mambo mengi muhimu ya kuzingatiwa ili kumwezesha mtumishi wa umma kutoa huduma bora. Jambo la kwanza kabisa ni lazima mtumishi huyu awe anafahamu bayana maana halisi ya kutoa huduma bora na ni lazima awe anaheshimu kanuni hii ya msingi kabisa ya maadili.Vilevile ni lazima mtumishi wa umma aweke malengo halisi ya kazi yake ili aweze kufikia kiwango cha juu kabisa katika utendaji wake wa kazi. Kwa utaratibu uliopo kwa sasa mtumishi wa umma anaweka malengo yake kwa kushirikiana na hatimaye kukubaliana na msimamizi wake wa kazi. Malengo ya mtumishi mmoja mmoja yanatokana na malengo makuu ya taasisi husika. Kwa maana hiyo, mtumishi wa umma anatakiwa kujua kwanza malengo ya taasisi yake na pia kuijua vizuri taaluma yake na nafasi ya taaluma hiyo katika kufikia malengo ya taasisi yake. Vilevile mtumishi wa umma anatakiwa kujua vigezo vya utendaji bora wa kila jukumu atakalotakiwa kulitekeleza katika malengo yake, huku akielewa kwa undani rasilimali zinazohitajika katika utekelezaji wa majukumu hayo.Vilevile, ili mtumishi wa umma aweze kutoa huduma bora, ni lazima awe mbunifu na mvumbuzi na siku zote awe na ari ya kujiongezea ujuzi na maarifa ili aweze kuongeza kiwango chake cha utendaji kazi. Mtumishi anaweza kujiongezea ujuzi na maarifa kwa kujifunza kazi zake wakati akiwa anazifanya na vilevile kwa kushiriki kwenye mafunzo ya muda mfupi na mrefu, ndani na nje ya taasisi na kwa mujibu wa sheria, kanuni na taratibu.Pia, ili mtumishi aweze kutoa huduma bora kwa wateja wake ni lazima atumie misingi ya haki, badala ya upendeleo, katika utoaji wa huduma. Yako mambo mengi yanayoweza kumshawishi mtumishi wa umma kutoka huduma kwa upendeleo. Kwa mfano, mtumishi wa umma anaweza kujikuta akishawishika kutoa huduma kwa kuangalia mambo kama kabila, dini, rangi au uwezo wa mteja kifedha. Vilevile, ili mtumishi wa umma aweze kutoa huduma bora ni lazima awe msafi na mwenye kuvaa nguo za heshima na zinazokubalika mahalipa kazi.Menejimenti ya Utumishi wa Umma kwa kutumia mamlaka yake imetoa mwongozo wa mavazi yanayokubalika katika utumishi wa umma. Mwongozo huu umejaribu kuonesha mavazi yanayokubalika na yale yasiyokubalika. Kwa mfano, mtumishi wa kiume haruhusiwi kuvaa kaptula ofisini au kusuka nywele, wakati ambapo mtumishi wa kike haruhusiwi kuvaa nguo fupi na zenye kuangaza ndani.Vilevile, uwezo wa mtumishi wa umma kutoa huduma bora unaambatana na uwezo wake katika kutoa maelekezo ya wazi, sahihi na ya kueleweka kwa wateja wake. Vilevile mtumishi wa umma anapaswa kuepuka matumizi ya lugha mbaya, matusi, utani na maneno yenye kuonesha hasira katika utendaji wake wa kazi. Pia mtumishi anatakiwa kuheshimu wateja wake pamoja na haki zao mbalimbali ikiwa ni pamoja na haki ya faragha. Kwa ujumla, kuna mambo mengi ambayo mtumishi wa umma anapaswa kujifunza na kuyatekeleza ili hatimaye aweza kutoa huduma bora na siyo bora huduma.