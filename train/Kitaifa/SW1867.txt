 CHAMA Cha Mapinduzi (CCM) Mbeya Mjini kimepata wanachama wapya 280, wakiwamo 30 waliohamia wakitokea vyama vingine vya siasa.Wanachama hao ambao walikuwa na nyadhifa mbalimbali ni pamoja na aliyekuwa mgombea Ubunge 2015 kupitia Chausta, Martha Komba. Mwenyekiti wa CCM Mkoa wa Mbeya, Jacob Mwakasole aliongoza mapokezi ya wanachama hao kwenye mkutano uliolenga kuzungumza na viongozi wa mashina, matawi na kata wilaya ya Mbeya Mjini ziara ya kuimarisha chama.Katibu wa CCM Mbeya Mjini, Gervas Ndaki alisema kati ya wanachama wapya 280, kati yao 250 hawakuwahi kuwa na chama chochote huku wanachama 30 wakitokea vyama vingine. Ndaki alisema miongoni mwa wanachama waliotoka vyama vingine asilimia kubwa walikuwa viongozi wa Chama cha Demokrasia na Maendeleo (Chadema) ambao baadhi yao walikuwa Wenyeviti wa Serikali za Mitaa.Wengine waliopokewa ni aliyekuwa kiongozi wa walinzi wa Chadema (Redbrigedi) wa Mkoa, Paul Ambele Mwakajila ambaye pia alikuwa mlinzi wa viongozi wa Chadema Taifa. Katibu huyo alisema pamoja na hao, pia alipokelwa aliyekuwa Kaimu Katibu wa Wazazi Mkoa wa Mbeya kutoka Chama cha ACT- Wazalendo, Mbuza Mbuza. Akizungumza baada ya kuwapokea na kuwakabidhi kadi mpya, Mwenyekiti wa CCM Mkoa, Mwakasole alisema waliopokelewa kutoka vyama vya upinzani wanatakiwa waoneshe utofauti na vyama walikotoka.Aidha aliwapongeza wanachama hao wapya kwa kuhama vyama vyao na kufuata maendeleo. Aliwataka waunge mkono juhudi zinazofanywa na serikali chini ya Rais John Magufuli. Mwakasole alitoa mwito kwa wanachama wa CCM ambao wamekuwa wakijitokeza katika nafasi mbalimbali kugombea katika chaguzi kukubaliana na matokeo ya kushindwa na kuepuka kulipiza visasi kwa kutochaguliwa.Alisema kulipiza kisasi kwa kushindwa kwenye chaguzi huchangia kuleta mgawanyiko na migogoro ndani ya chama hivyo kusababisha chama kizima kushindwa katika uchaguzi. Alisema Watanzania wana sifa ya pekee duniani ya umoja hivyo kila mwananchi anapaswa kujivunia na kuulinda kwa nguvu zote kwani umoja uliopo ukipotea kuupata si kazi rahisi.