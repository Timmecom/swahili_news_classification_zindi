 UJENZI wa mabweni mengi ya wasichana pamoja na sekondari nyingi nchini ni kati ya sababu zilizochangia serikali kuwachukua wanafunzi wa kike wote waliofaulu kujiunga na kidato cha tano mwaka huu. Juzi Wizara ya Nchi Ofisi ya Waziri Mkuu- Tawala za Mikoa na Serikali za Mitaa (Tamisemi), ilitangaza kuwachukua wanafunzi wote wa kike wenye sifa za kujiunga na kidato cha tano na elimu ya ufundi. Tukio hilo ambalo ni mara ya kwanza kuwahi kutokea nchini, limesababisha wanafunzi 108,644 sawa na asilimia 98.31 ya wanafunzi 110,505 wenye sifa waliotangazwa kuchaguliwa mwaka huu kujiunga na kidato cha tano. HabariLeo imezungumza na Naibu Katibu Mkuu Tamisemi anayeshughulikia elimu, Tixon Nzunda ambaye alibainisha kuwa sababu kubwa ya mafanikio hayo ni ujenzi wa mabweni ya wasichana pamoja na sekondari za kutwa nyingi sehemu mbalimbali za nchi. Nzunda alibainisha kuwa serikali imepeleka zaidi ya Sh bilioni 29 kwa ajili ya ujenzi wa madarasa na mabweni mikoa mbalimbali nchini kipindi cha kuanzia Januari mwaka huu. Alisema, kumekuwa na ongezeko kubwa la ujenzi wa mabweni kwa wanafunzi wa sekondari ambapo mengi ni mabweni ya wasichana, hali ambayo imechangia kuchukuliwa kwa wasichana hao wote kwenye matokeo ya kidato cha tano mwaka huu. Alisema, mabweni mengi yamejengwa pamoja na shule za sekondari za kutwa, hiyo imechangia kwa kiasi kikubwa kuchukuliwa kwa wasichana wote waliofaulu kidato cha tano mwaka huu. Lakini pia ifahamike kuwa kuna sera ya kuwawezesha wasichana kupata elimu ya juu zaidi ila hiyo sio sababu kubwa ya wao kuchukuliwa kwa maana ya hatujawapendelea wao tu na kuwaacha wanafunzi wa kiume .Alisema wanafunzi wa kiume walioachwa ambao ni 1,861 watachukuliwa wote kwenye udahili wa awamu ya pili. Alisema Tamisemi kupitia mikoa mbalimbali imefanikiwa kujenga madarasa takribani 2,093 nchi nzima kwa gharama ya Sh bilioni 29.9. Kwa upande wa shule za msingi imejenga madarasa 2,897 kwa gharama ya Sh bilioni 35 huku akibainisha kuwa miundombinu ya kuwawezesha wanafunzi wa shule za msingi kusoma vema ili kujiunga kwa wingi sekondari inazidi kuboreshwa. Juzi Waziri wa Tamisemi, Selemani Jafo alibainisha kuwa wanafunzi 108,644 sawa na asilimia 98.31, ya wanafunzi 110,505 wenye sifa, wamechaguliwa kujiunga na kidato cha tano na vyuo mbalimbali vya ufundi nchini.Jafo alifafanua kuwa jumla ya wanafunzi 69,356 wamechaguliwa kujiunga na kidato cha tano ambapo katika chaguo hilo, idadi ya wasichana ni 31,809 na wavulana 37,547 sawa na asilimia 62.76 ya wanafunzi 110,505 ya waliokuwa na sifa.  Waliojiunga na shule za wanafunzi wenye ufaulu mzuri zaidi (vipaji maalumu) ni 1,462 ambapo wasichana ni 646 na wavulana 816. #Miongoni mwao wanafunzi sita ni wenye mahitaji maalumu ambao wasichana ni watatu na wavulana watatu,  alisema. Aliongeza kwamba wanafunzi wenye mahitaji maalumu waliochaguliwa ni 157 ikiwa wasichana ni 74 na wavulana ni 86 wakati wanafunzi waliochaguliwa ambao waliosoma chini ya Taasisi ya Elimu ya Watu Wazima ni 174, ikiwa ni wasichana 74 na wavulana 100. Aidha, Jafo alisema wanafunzi 1,046 ikiwa ni wasichana 257 na wavulana 789 wamechaguliwa kujiunga na vyuo vinne vya Elimu ya Ufundi ambavyo ni Chuo cha Ufundi Arusha (ATC), Taasisi ya Teknolojia Dar es Salaam (DIT), Chuo cha Usimamizi wa Maendeleo ya Maji (WDMI) na Chuo Kikuu cha Sayansi na Teknolojia Mbeya (MUST). Jafo pia alisema wanafunzi 32,619 ikiwa ni wasichana 11,665 na wavulana 20,954 wamechaguliwa kujiunga na vyuo vingine vya elimu ya ufundi vinavyosimamiwa na NACTE. Akichanganua waliochaguliwa na idadi yao kwenye mabano kuwa ni waliochaguliwa vyuo vya afya kwa astashahada 345 na stashahada ni 1,477, vyuo vya walimu ni 4,472 wa astashahada na 4,146 wa stashahada. Jafo alisema Vyuo vya Ardhi ni wanafunzi 464, Chuo cha Serikali za Mitaa Hombolo (2,850), Chuo cha taifa cha Utalii (450), Chuo Kikuu cha Ushirika Moshi (1,500), Chuo cha Mipango-Dodoma (2,200), Chuo cha Usimamizi wa Fedha (1,864), Vyuo vya Uvuvi-FETA(575), vyuo vya mafunzo ya kilimo-MATI (921), Taasisi ya Uhasibu Arusha-IAA(1,295). Vyuo vya Maendeleo ya jamii-CDTI (1,573), Taasisi ya Uhasibu Tanzania- TIA(5,254), Vyuo vya Mafunzi ya Mifugo-LITA (1,281), Vyuo vya utumishi wa Umma-TPSC( 3,955) na Chuo cha Elimu ya Biashara-CBE( 3,620).Aidha, Jafo ameagiza wanafunzi wote waliopangiwa kujiunga kidato cha tano wanapaswa kuripoti katika shule walizochaguliwa ndani ya siku 14 kuanzia Julai 8 mwaka huu na baada ya muda huo kupita nafasi itachukuliwa na wanafuzni mwingine aliyekosa nafasi.   Mabadiliko ya shule yataruhusiwa baada ya kukamilika kwa muhula wa kwanza wa masomo na utaratibu huo utafanyika kwa kuzingatia uwepo wa nafasi kwenye shule kwa idhini ya maafisa elimu wa mikoa husika,  alisema.