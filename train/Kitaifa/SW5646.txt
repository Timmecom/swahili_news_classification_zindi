 WADAU wa soka nchini wamesema timu ya taifa ya soka ya Tanzania Taifa Stars inaweza kufanikiwa kuidhibiti Senegal katika mchezo wa kesho, iwapo tu watazingatia maelekezo wanayopewa na Kocha Mkuu Emmanuel Amunike.Stars itafungua dimba kesho katika mchezo wake wa kwanza wa Kundi C, dhidi ya Senegal fainali za Kombe la Mataifa Afrika, Afcon 2019, zinazofanyika nchini Misri. Wakizungumza na gazeti hili kwa nyakati tofauti, Kocha wa zamani wa kikosi hicho Charles Mkwassa na mchambuzi wa soka, Dominick Salamba walisema Senegal ni timu nzuri yenye uzoefu na michuano hiyo, lakini lolote linawezekana kama tu watafuata maelekezo.Mkwasa alisema Senegal ni timu yenye wachezaji wakubwa wanaocheza soka nje ya bara la Afrika hivyo, kinachohitajika kwa Amunike ni kuwasoma wapinzani wake na kuja na mbinu za kuwazuia wasipenye langoni kwao kiurahisi.  Chochote kinawezekana kutokea kama wakijipanga vizuri kwa kutizama na kasi ya wapinzani iko wapi, ikiwezakana kuwabana ili angalau kama watashindwa kufunga basi angalau sare, alisema.Alisema jambo la msingi ni kuweka mikakati ya kuwadhibiti na kuwabana mapema li angalau wapate sare. Kwa upande wake, Salamba alisema Senegal sio timu ya kubeza kutokana na uzoefu wake katika michuano ya Kombe la dunia na kwamba kinachohitajika kwa Stars ni kuingia kwa nidhamu kubwa. Alisema muhimu ni kwenye safu ya ulinzi na kiungo ijue namna ya kuwadhibiti washambuliaji hatari wa Senegal. Mchezo utakuwa wenye presha kwasababu ni wa kwanza kila mtu anataka matokeo, matokeo yoyote yanaweza kupatikana ilimradi tu kama timu yetu yetu itafuata maelekezo ya mwalimu, tunaweza kuwavuruga Senegal, alisema. Salamba alisema Watanzania wanahitajika kuiombea timu na kukubali matokeo yoyote yakayopatikana kwani mchezo hautakuwa rahisi na zaidi kushiriki kuwatia moyo kutoka mchezo mmoja kwenda mwingine.