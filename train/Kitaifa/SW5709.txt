 WAGOMBEA wawili kati ya sita waliochukua fomu kuwania nafasi ya Urais wa Shirikisho la Soka Zanzibar (ZFF) wameenguliwa. Uchaguzi huo mkuu wa kwanza tangu kuundwa kwa Shirikisho hilo umepangwa kufanyika Juni 2 mwaka huu.Wagombea hao wameenguliwa na Kamati inayosimamia Uchaguzi huo kwa sababu tofauti baada ya kukamilika kwa usaili uliofanyika Mei 21 na 22 mwaka huu. Mwenyekiti wa Kamati ya Uchaguzi ya ZFF Fadhil Ramadhan Mberwa aliwataja wagombea hao waliokatwa ni Abrahman Mohammed Hussein na Haji Ali Salum.Alisema kuwa wagombea hao kila mmoja amekatwa kwa sababu tofauti ambapo Abrahman hakuhudhuria kwenye usaili na hivyo Kamati ilishindwa kumtathmini uadilifu wake kutokana na kuwa hawakufanya nae mahojiano.Kwa Haji alienguliwa baada ya kukosa uzoefu katika masuala ya mpira wa miguu.  Mmoja tulishindwa kumpitisha kwa sababu hakuja kwenye usaili na kwa kuwa hakuja hatukupata kuonana nae na kuona vyeti vyake na kushindwa kumtathmini uadilifu wake,  alisema. Kwa mgombea wa nafasi ya Makamu wa rais aliyeenguliwa ni Nassor Ali ambae alichelewa kwenye usaili.Mberwa alisema kuwa katika usaili wao kikubwa walichoangalia ni uzoefu wa mgombea katika uongozi wa soka, kiwango cha elimu na maadili katika masuala mbali mbali.  Kwa kuwa hili ni Shirikisho jipya kwa hivyo ni lazima tupate watu wasafi kwa kila eneo , alisema.Wagombea waliopitishwa kuwania urais ni Khamis Abdalla Said, Ame Abdalla Dunia, Seif Kombo Pandu na Suleiman Mahmoud Jabir,na kwa upande wa Makamu ni Khamis Shaali, Salum Ubwa na Hussein Ahamada. Aidha alisema kuwa katika wagombea walioomba kwenye ngazi za mikoa wote wamepita.