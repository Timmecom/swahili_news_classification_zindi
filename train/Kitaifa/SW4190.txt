 JENGO la tatu la abiria na eneo jipya la kutua, kushushia abiria na kuegesha ndege la Kiwanja cha Ndege cha Kimataifa cha Julius Nyerere (JNIA), liko mbioni kuanza kutumika huku likitajwa kupaisha nchi kimataifa kutokana na kuwekewa huduma na mifumo ya kisasa ikiwamo ya kiusalama.Akizungumza mwishoni mwa wiki, Mkurugenzi wa Miradi wa Wakala wa Barabara (Tanroads), Chrispianus Ako, amesema kiwanja hicho ambacho ujenzi wake umekamilika kwa asilimia 91, kitakuwa cha aina yake katika Afrika Mashariki na kitahudumia abiria milioni sita kwa mwaka huku yakiwapo maegesho ya magari 2,075 kwa wakati mmoja.Ako alikuwa akizungumza na ujumbe wa Wizara ya Maliasili na Utalii ulioongozwa na Katibu Mkuu, Profesa Adolf Mkenda aliyeongozana na Mkurugenzi Mkuu wa Kampuni ya Uhuru Media, Ernest Sungura kutembelea kiwanja hicho kinachotarajiwa kukamilika Mei mwaka huu.Uhuru Media ambayo inasimamia vyombo vya habari vya chama tawala; Chama Cha Mapinduzi (CCM), kwa kushirikiana na Wizara ya Maliasili na Utalii, imebeba ajenda ya kuimarisha utalii nchini ambayo miongoni mwa maeneo yaliyolengwa ni pamoja na kiwanja hicho cha ndege cha kimataifa.Ako amesema imewekwa mifumo ya mawasiliano ya kisasa itakayowezesha wataalamu kuona kila kitu kinachojiri kwenye kiwanja hicho kinachojengwa na Kampuni ya Kimataifa ya BAM kutoka Uholanzi na msimamizi ni Kampuni ya Arab Consulting Engineers ya Misri.Alisema mifumo ya ukaguzi kiwanjani hapo inawezesha kuhudumia abiria 2,800 kwa saa ikimaanisha ndani ya dakika 10 watu 400 wanakuwa wamekaguliwa.Katika ziara hiyo iliyohusisha pia wataalamu kutoka taasisi nyingine za serikali ikiwamo Mamlaka ya Viwanja vya Ndege (TAA), Bodi ya Utalii na Mamlaka ya Usimamizi wa Anga na vyombo vya habari kadhaa, mtendaji huyo wa Tanroads, alisema ujenzi uko katika hatua za mwisho kabla ya kukabidhiwa Mei 30 mwaka huu. Kazi nyingi za civil works zimekamilika. Hivi sasa kinachofanyika ni majaribio ya mfumo yatakayoendelea kufanyika hadi Mei 30 mwaka huu ambayo ni tarehe ya mwisho kabla ya kuukabidhi,  amesema Ako na kutaja huduma mbalimbali zitakazopatikana baada ya kukamilika.Mhandisi kutoka timu ya wataalamu iliyoundwa kusimamia ujenzi wa mradi wa jengo hilo la abiria, Rehema Myeya aliuonesha ujumbe huo mashine zitakazowezesha wenye pasipoti za kielektroniki kujihudumia haraka bila kusubiri kukaguliwa na watumishi wa uhamiaji.Myeya aliwatembeza wajumbe eneo la uchukuaji mizigo lenye mikanda minne yenye urefu wa meta 80, inayowezesha watu wengi kuchukua mizigo kwa wakati mmoja.Mfumo wa ukaguzi wa mizigo ni wa kisasa ambao Ako alisema mzigo ukigundulika kuwa na tatizo, utapelekwa sehemu nyingine.Pia jengo lina lifti 14, ngazi tisa za umeme na njia mbili maalumu zinazotumia umeme ambazo wasafiri wanaweza kupita na kuharakishwa kutembea.Kwa mujibu wa mtaalamu huyo wa Tanroads, katika viwanja vyote vya ndege vya nchi za Afrika Mashariki, JNIA ndicho pekee chenye teknolojia hiyo ya njia za kisasa za kuwezesha abiria kutembea.Uwanjani hapo yapo madawati 14 ya kuhudumia abiria na madirisha 10 ya huduma za uhamiaji.Kiwanja litakidhi kuhudumia ndege 19 na madaraja yake na wakati huohuo ndege 11 kuegeshwa kwa ajili ya kupakia na kushusha abiria.Kutakuwa na maegesho ya magari 2,075 kwa wakati mmoja huku kukiwa na barabara ya kilomita 1.8 iliyojengwa ikiungana na Barabara ya Nyerere. Ndani ya jengo hilo pia kuna eneo lililoandaliwa kwa ajili ya watoto kucheza.Akielezea maeneo mbalimbali katika kiwanja hicho chenye sehemu kubwa ya shughuli za biashara, mhandisi kutoka timu ya wataalamu wasimamizi wa ujenzi, Myeya, alisema ndani ya eneo la kiwanja kutajengwa hoteli.Mradi huu unatajwa kuwa miongoni mwa miradi iliyoajiri watu wengi, wapatao 2,000 ambao miongoni mwao, Watanzania ni asilimia 80 na iliyobaki ni wa kutoka nje ya nchi.Akizungumza kwenye ziara hiyo, Katibu Mkuu, Wizara ya Maliasili na Utalii, Profesa Mkenda, alieleza kufurahishwa na maendeleo ya ujenzi na akapongeza ubunifu wa Uhuru Media Group kuratibu ziara akisema kiwanja hicho kikikamilika, kitaitangaza Tanzania kimataifa na kuchochea fursa za utalii. Tumefurahishwa sana na maendeleo ya kiwanja hiki yanavyokwenda  kwa hakika unapopita nje huelewi ukubwa wa kiwanja hiki mpaka uingie ndani. Kwa kweli ni kiwanja kikubwa kuliko vile nilivyotarajia na unatoa fursa nzuri sana ya usafiri; usafiri bila bughdha na hii ni muhimu sana kwa ajili ya utalii. Tumeona kwa mfano sehemu ya kuondokea; Mmeweka nafasi za kutosha, kuna sehemu kubwa ya kusubiria, viyoyozi vya kutosha, idadi kubwa ya wahudumu kwa mfano maofisa uhamiaji ambao wanaweza kuhakikisha kuwa mtu anahudumiwa kwa haraka,  alisema.Mtendaji Mkuu wa Uhuru Media Group, Sungura, amesema vyombo vyake vya habari vimebeba ajenda ya utalii na vitahakikisha vinaleta tija katika kutangaza fursa za uwekezaji na utalii nchini.Alisema sekta binafsi, baada ya kutembelea kiwanja hicho, watabuni vitu ambavyo watashirikiana na TAA kumuenzi Mwalimu Julius Nyerere.