 WAZIRI wa Nchi, Ofisi ya Rais, Tawala za Mikoa na Serikali za Mitaa, Selemani Jafo (pichani) amesema uwekezaji uliofanywa katika sekta ya elimu ndio kichocheo cha shule za serikali kufanya vizuri katika matokeo ya kidato cha sita.Aidha, Jafo amewataka wazazi na walezi kuacha tabia ya kutowapeleka watoto wao katika shule za serikali walizochaguliwa kujiunga kwa sababu utoaji wa elimu katika shule hizo unazidi kuimarika. Jafo aliyasema hayo alipokuwa akizungumza na waandishi wa habari jijini hapa jana wakati akitoa thathmini ya matokeo ya kidato cha sita kwa mwaka 2019.Alisema tathmini iliyofanyika kutokana na matokeo ya kidato cha sita yaliyotangazwa juzi na Baraza la Mitihani la Taifa, shule za serikali husani zile zenye asili ya shule za kata zimefanya vizuri ikiwa ni tofauti na miaka ya nyuma.Akichambua ufaulu wa shule za serikali, Jafo alisema katika shule 10 bora, shule nne ni za serikali huku shule mbili kati ya hizo ambazo ni shule za sekondari ya Kasimiri na Mwandet, zote za mkoani Arusha, ni shule zenye asili ya kata. Katika shule 10 bora zilizotangazwa na NACTE, shule za serikali ni Kisimiri iliyoshika nafasi ya kwanza na Mwandeti iliyo nafasi ya nne zote za Arusha, Tabora Boys ya Tabora ikiwa nafasi ya tano na Kibaha ya Pwani iliyo nafasi ya sita.Katika matokeo ya mwaka 2018, Kibaha ilishika nafasi ya kwanza huku Kisimiri ikiwa nafasi ya pili kitaifa. Alisema kuanzia nafasi ya 11 hadi 20, shule sita ni za serikali ambazo ni Ilboru, Nachingwea, Mzumbe, Mwanamwema, Tabora Girls na Dareda. Jafo alisema kati ya shule 100 bora, shule 64 ni za serikali na kati ya hizo shule 52 ni za kata na shule 12 ni shule kongwe na zile za vipaji maalumu. Shule hizi zinafanya vizuri ikilinganishwa na kule tulikotoka mwanzo, pia katika shule 100 bora mwaka huu shule 64 ni za serikali ambazo 52 ni za kata na 12 ni shule kongwe na vipaji maalum, alisema. Hapo awali ulikuwa ukiangalia shule 100 bora, shule za serikali zilikuwa za kutafuta, lakini sasa ziko kwenye ushindani na siri kubwa ni mapinduzi makubwa ni uwekezaji yaliyofanywa katika sekta ya elimu, alisema. Akifafanua zaidi kuhusu ufaulu wa wanafunzi, Jafo alisema kwenye orodha ya wanafunzi waliofanya vizuri kwenye masomo ya sayansi, lugha na sanaa na masomo ya biashara wanafunzi kutoka shule za serikali wameonekana kufanya vizuri zaidi. Ukiangalia wanafunzi bora wa masomo ya sayansi, wanafunzi watano wametoka shule za serikali na wa wawili kati ya hao wametoka katika shule za kata ikiwamo shule ya sekondari Temeke ambayo ilipitia kwenye misukosuko na hata tukafikie hatua ya kutaka kufungwa  pia tukiangalia wanafunzi waliofanya vizuri kwenye masomo ya sanaa na lugha na masomo ya biashara, wanafunzi saba kati ya 10 katika kila kundi wanatoka shule za serikali,  alisema.Jafo alisema mafaniko hayo kwa kiasi kikubwa serikali kuwekeza katika miundombinu ya elimu ambayo kwa sasa ni rafiki, uwepo wa vifaa vya maabara na mabilioni mengine ya fedha yameingizwa kwenye ununuzi wa vifaa hivyo. Tumewekeza pia katika rasilimali watu, tumeongeza idadi ya walimu leo hii, shule zina walimu 40-30 wakati zamani zilikuwa zina walimu watano hadi saba, kuna shule hadi walimu wengine wanabadilishana vipindi, tulikuwa na changamoto ya walimu wa sayansi ambayo tunaendelea kuwekeza huko na wanafunzi wameanza kufanya vizuri,  alisema. Jafo alisema hali ya shule za kata kwa sasa halingani na hapo awali wakati zinaanzishwa na kwa sasa kuna walimu wa kutosha huku akiwataka wazazi kuwaacha watoto kusoma kwenye shule wanazochaguliwa. Usione mtoto amepelekwa shule ya kata ukadharau, kumbuka shule hii inaweza kupiga bao leo hii tuangalie shule ya Lukole matokeo yake linganisha na Jangwani au Azania, tusihamishe watoto tuwaache wasome, serikali imeweka uwekezaji mkubwa, niwatoe hofu watanzania tunaenda sasa sehemu nzuri na salama.  Wazazi acheni watoto wasome kwenye hizo shule serikali imeweka mazingira rafiki kupeleka vifaa na walimu na haya ndo matunda makubwa ya serikali.Hii ni faraja kubwa sana kwa mwaka wa pili mfululizo tumeona Kibaha ambayo mwaka jana ilikuwa ya kwanza, shule nyingine Kisimiri ambayo ni shule ya kata kihistoria sasa imekuwa ya kwanza, alisema.Aidha, Jafo alisema serikali imedhamiria kufanya maboresho zaidi na kuwa kwa sasa tayari imeshotoa fedha kwa ajili ya kuimarisha maabara na miundombinu mingine  Kwa hiyo haya ni mafanikio makubwa ambayo tumedhamiria kuyafanya, tumeona shule hizi mbili zina asili ya kata, niwapongeze walimu na wanafunzi kwa kuweza kufanya vizuri,  alisema.Jafo alisisitiza kuwa shule za kata kwa sasa zinafanya vizuri pamoja na kuwapo kwa baadhi ya watu ambao walikuwa wakizibeza. Aidha, Jafo alitumia fursa hiyo kupongeza wakuu wa mikoa, walimu na watendaji wengine katika mikoa mitatu ya Arusha, Tabora na Pwani ambayo shule za serikali zimefanya vizuri kwa kuingia 10 bora. Nimpongeze Mkuu wa Mkoa wa Pwani anajitahidi kuna shule pale inaitwa Maneromango ndio imetoa kwa mara ya kwanza wanafunzi wa kidato cha sita imefanya vizuri imekuwa shule ya 59 kitaifa na ni shule ya pili kwa mkoa wa Pwani ukiacha Kibaha, alisema. Jafo ameahidi kuandaa vyeti maalum kwa wakuu wa mikoa hiyo mitatu ikiwa ni sehemu ya kutambua mchango wao wa shule zao kufanya vizuri.Aidha, Jafo aliwaagiza watendaji wa elimu katika ofisi yake kufanya tathmini ya mikoa iliyofanya vibaya ili kutafutia ufumbuzi changamoto zinazokwamisha ufaulu.  Najua kila kwenye ushindani lazima kuna wa mwisho, sasa nawaagiza fanyeni tathimini ya shule zilizofanya vibaya, mfano Mkoa wa Mara una takribani shule 3 zipo kundi la mwisho. Nataka tujue kuwa wa mwisho ni kwa sababu ya ushindani au kuna changamoto, udhaifu huo ufanyiwe kazi,  alisema.Katika mtihani wa kidato cha sita kwa mwaka 2019, shule 730 na wanafunzi wake walifanya mtihani huo ambapo matokeo yaliyotangazwa na NECTA, yanonesha ufaulu umeendelea kuimarika ambapo umepanda kutoka asilimia 98.2 hadi 98.93.