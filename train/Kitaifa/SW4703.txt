 KUTOREJESHWA kwa fedha za barabara zilizoazimwa na mamlaka za serikali za mitaa imekuwa ni changamoto iliyoikabili Wakala wa Barabara za Vijijini na Mijini (TARURA) wakati wa kufunga hesabu za fedha za mwaka 2017/18.Hayo yalibainishwa na Mtendaji Mkuu wa Tarura, Victor Seff wakati wa kufungua mafunzo ya uandaaji na ufungaji wa taarifa za fedha kwa kutumia viwango vinavyotakiwa hapa nchini na vile vya kimataifa, kwa wahasibu na wakaguzi wa ndani wa wakala huo kuanzia ngazi ya makao makuu, mikoa na halmashauri. Aidha, Seff alisema changamoto hiyo bado wanaifuatilia kwa mamlaka hizo ili fedha zilizokuwa zimetengwa kwa ajili ya barabara zirejeshwe.Alisema pia Wakala ulikabiliwa na changamoto ya kutokuwasilishwa kwa wakati fedha za miradi ya barabara inayochangiwa na mapato ya ndani kutoka mamlaka za serikali za mitaa. Alitaja changamoto nyingine kuwa ni baadhi ya wahasibu kutokuwa na uelewa wa kutosha katika eneo la ufungaji wa hesabu na kutosainiwa kwa hati za makubaliano kwa mali za kudumu zilizohamishiwa kutoka mamlaka za serikali za mitaa.Seff alisema pamoja na Tarura kupata hati safi kwa mwaka wa kwanza wa 2017/18, lakini bado kuna kazi kubwa ya kuendelea na hali hiyo kwani haipendezi mwaka huu kupata hati safi na miaka inayofuata kupata hati chafu. Aidha, Seff alisema tayari Wakala umetoa mwongozo utakaotumika kukata kodi ya zuio ambayo ni takwa la kisheria iliyokuwa na mkanganyiko wa namna ya kuikata.Naye, Meneja wa Huduma za Ufundi na Ushauri kutoka Bodi ya Taifa ya Wahasibu na Wakaguzi (NBAA), Angyalile Tende alisema mafunzo hayo yameandaliwa na NBAA pamoja na Tarura, ili kuendesha mafunzo kwa wahasibu na wakaguzi wa ndani kuanzia ngazi ya taifa, mikoa na halmashauri.Naye, mmoja wa washiriki, Zuhura Kinubu ambaye anatokea Tarura jiji la Dodoma alisema mafunzo hayo yatawasaidia kuimarisha taarifa za fedha, pamoja na namna wanavyoweza kuwahudumia wananchi katika eneo la fedha na kufuata taratibu zote ambazo zinatakiwa kwa mujibu wa miongozo ya kimataifa.