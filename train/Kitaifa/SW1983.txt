 PAMOJA na juhudi za madaktari katika Hospitali ya Rufaa ya Mkoa wa Dodoma kuendelea na juhudi za kuokoa maisha ya kichanga kilichokuwa kinafungiwa kabatini kwa miezi mitano, wamesema yuko katika hatari ya kuwa na udumavu wa akili.Mtoto huyo ambaye kwa kipindi cha sasa alitakiwa kuwa na zaidi ya kilo saba hadi tisa, ameanza kupatiwa huduma za kumuondoa katika utapiamlo mkali akiwa na uzito wa kilo tatu, uzito ambao unatishia usalama wake wa mwili na akili. Akizungumza na gazeti hili, Mganga Mfawidhi wa hospitali ya rufaa ya mkoa wa Dodoma, Dk Ibenzi Ernest alisema mtoto huyo ambaye amekuwa akipewa huduma za kurejesha hali yake alifikishwa hospitalini hapo siku moja baada ya mama yake kukimbizwa akiwa na majeraha yaliyosababishwa na mwajiri wake.Daktari huyo anasema kwa sasa mtoto huyo anaendelea vizuri, angekuwa na afya ya kawaida, uzito wake ungekuwa kilo saba hadi tisa lakini ana kilo tatu, na sasa wanampatia tiba ya viini lishe, shida yake kubwa ilikuwa lishe. Pia alisema kwa sasa mtoto huyo amekuwa akinyonya vizuri kutokana na maziwa ya mama kuongezeka baada ya mama huyo kuanza kupata lishe ya kutosha ambapo sasa hivi anapatiwa na hospitali hiyo. Kiafya kilo sio shida sana ila utapiamlo huwa na kawaida ya kusababisha udumavu wa akili  small for age  ambapo hupelekea udumavu wa akili na kuwa na upungufu wa kinga mwilini ni pamoja na utapiamlo,  alisema. Alisema sasa wanachotaka ni kumtoa mtoto huyo katika hali yake ya hatari ikiwa ni pamoja na kuhakikisha anaongezeka uzito.Alisema hata rekodi zinaonesha alikwenda kliniki mara moja tu alipokuwa na mwezi moja na kupata chanjo moja tu ya polio katika zahanati ya Chamwino manispaa ya Dodoma.  Alienda kliniki mara moja tu tangu azaliwe ina maana chanjo nyingine mpaka sasa hajapata,  alisema. Kwa upande mwingine Jeshi la polisi limesema bado linaendelea na upelelezi na litamfikisha mahakamani mwalimu wa shule ya msingi Mlimwa C, Anitha Kimako (33) anayetuhumiwa kumjeruhi mfanyakazi wake wa ndani sambamba na kumfungia kwenye kabati mtoto mwenye umri wa miezi mitano.Kamanda wa Polisi Mkoa wa Dodoma, Gilles Muroto alisema jeshi hilo lina ushahidi wa kutosha kumfikisha mahakamani mtuhumiwa huyo. Alisema alikamatwa Desemba 27, mwaka jana na aliachiwa Desemba 28.  Tumemhoji na tutamfungulia mashtaka na tutahakikisha tunamfikisha mahakamani ila kabati hatukuliona,  alisema.  Hakuna ubishi kama binti alishambuliwa, tulimhoji akatoa maelezo yake, tuna ushahidi wa kutosha tutamfikisha mahakamani,  alisema. Binti huyo amelazwa wodi 14 katika hospitali ya Rufaa ya Mkoa wa Dodoma huku mtoto wake akiendelea kupatiwa matibabu.Kwa mujibu wa binti huyo yeye anatokea kijiji cha Kigwe wilaya ya Bahi mkoani Dodoma na hajawahi kwenda shule, lakini hali ngumu ya maisha iliyokuwepo nyumbani kwao ilimshawishi kwenda kufanya kazi za ndani ili apate chochote kwa ajili ya kusaidia familia yake. Alisema wakati akifanya kazi kwenye nyumba hiyo alitokea kijana ambaye alikuwa akimrubuni na baadaye akajikuta akiwa ni mjamzito.Alisema mara baada ya kugundua kuwa ni mjamzito mwajiri wake alimwambia akae tu nyumbani hapo mpaka atakapojifungua na siku ilipofika alipelekwa hospitali ambapo alijifungua mtoto wa kike. Alisema mambo yalianza kubadilika baada ya kujifungua kwani alikuwa akitakiwa kufanya kazi zote za ndani baada ya kumaliza ndiyo aweze kumnyonyesha mtoto.Alisema tangu mtoto huyo azaliwe hana uhuru wa kumnyonyesha kutokana na masharti aliyokuwa amepewa kwani aliambiwa ni marufuku kumnyonyesha mtoto akiwa hajamaliza kazi. Aidha alisema mwanzoni kabla ya kuanza kazi walikubaliana mshahara uwe Sh 30,000 kwa mwezi.  Tangu nianze kazi mwaka moja na nusu uliopita sijawahi kulipwa hata Shilingi moja,  alisema. Alisema mwajiri wake huyo alikuwa ameshaachana na mumewe na alikuwa akifika nyumbani hapo kwa ajili ya kuangalia watoto.