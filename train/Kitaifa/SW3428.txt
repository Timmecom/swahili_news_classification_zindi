 WANAFUNZI wawili, mmoja wa Shule ya Msingi Kijichi na mwingine wa Shule ya Msingi Bwawani zilizopo Mtoni Kijichi, Temeke jijini Dar es Salaam, wamepoteza maisha kwa kuangukiwa na ukuta unaozitenganisha shule hizo katika tukio ambalo pia limejeruhi wanafunzi wengine watatu.Wanafunzi waliopoteza maisha katika tukio hilo ni Sabra Stambuli (10) anayesoma darasa la pili A katika Shule ya Msingi Bwawani na Nasri Mjenge (8) wa darasa la kwanza katika Shule ya Msingi Kijichi.Ukuta huo pia unazitenganisha shule hizo na makazi ya watu ambapo pembeni yake kidogo kuna bonde dogo na kisha mtaro wa kupitishia maji machafu huku nguzo zake zikijengwa kwa matofali peke yake.Mwenyekiti wa Serikali ya Mtaa wa Butiama ilipo shule hiyo, Haji Mgaya alisema alipigiwa simu kuambiwa juu ya tukio hilo na alipowasili aliwakuta wanafunzi hao wawili wakiwa wamedondokewa na ukuta.Alisema, alimkuta Sabra akiwa amelaliwa na ukuta kuanzia sehemu ya kiuno na miguu huku Nasri akiwa amedondokewa na ukuta kwenye kichwa ambapo alikuta harakati za kuwaokoa zikiendelea.Alisema waliwatoa ili kuwawahisha hospitali lakini ilibainika baadaye kuwa Nasri alikuwa ameshaaga dunia na Sabra alikufa baadaye wakati akipelekwa hospitali. Alisema ni kawaida kwa wanafunzi wa shule hizo kucheza kwenye eneo la shule hizo huku wengine wakivutana na kukimbizana kwenye eneo la bonde lililopo karibu na ukuta huo. Alisema huenda kwenye kucheza kwao na kukimbizana ndipo walipogusa ukuta huo ambao ulikuwa tayari dhaifu na hivyo kuwadondokea.Alisema, ukuta huo uliojengwa mwaka 2002 licha ya kuwepo kwenye eneo la bonde karibu na mtaro wa kupitishia maji, haukujengwa kwa viwango vinavyoendana na mazingira hayo. Gazeti hili lilizungumza na Selemani Stambuli ambaye ni baba mkubwa wa Sabra, ambaye alisema kwenye tukio hilo familia hiyo imepoteza mtoto huyo mmoja huku mwingine Mukrim Stambuli anayesoma darasa la pili akijeruhiwa.Alisema,  familia ina huzuni kubwa ya kupotelewa na mtoto mmoja.  Tumepata habari hizo asubuhi, na mchana huu nimekwenda kuhakikisha kwenye Hospitali ya Temeke na kukuta kweli aliyetangulia mbele ya haki ni mtoto wetu. Kwa upande wake, Mwenyekiti wa Kamati ya Taaluma ya Mtaa wa Butiama, Salum Mohamed Ally alisema kuwa tukio hilo limewaamsha na watahakikisha kuwa wanaendesha operesheni ya kukagua ubora wa kuta za shule zote kwenye eneo hilo. Alisema, hii shule imejengwa mwaka 1972, ni ya miaka mingi na imewasomesha watoto wengi na wengine kwa sasa ni watu wazima wanaishi hapa. Kwa pamoja tukio hili limetugusa na kutufundisha, kikubwa ninawataka wazazi na walezi pamoja na ndugu kuwa na uvumilivu katika kipindi hiki kigumu.  Kamanda Polisi Mkoa wa Kipolisi wa Temeke, Emmanuel Kikula alithibitisha kutokea kwa tukio hilo na kuthibitisha idadi hiyo ya wanafunzi waliopoteza maisha na majeruhi huku akisisitiza kuwa ofisi yake inaendelea na uchunguzi ili kubaini chanzo halisi cha tukio hilo.Gazeti hili pia liliwashuhudia walimu wa shule hizo mbili wakiwa wamekaa nje ya madarasa wakiwa na huzuni, huku wanafunzi nao wakiruhusiwa kuondoka mapema kurudi majumbani mwao.Mwanafunzi wa darasa la sita, Ally Juma aliliambia gazeti hili kuwa wakati tukio hilo linatokea walikuwa wamefika shuleni hapo ili kuchukua matokeo yao ya kufunga mwaka ambapo waliambiwa kuwa yanaandaliwa na hivyo kutakiwa kusubiri kwanza na ndipo wengine walienda kupumzika na kucheza karibu na ukuta huo.Mwalimu Mkuu Msaidizi wa Shule ya Msingi Kijichi, Twaha Kifundi aliwataja wanafunzi waliojeruhiwa kuwa ni Mukrim Stambuli wa darasa la pili Bwawani, Sharifa Ibrahim wa darasa la tatu katika Shule ya Kijichi na Rehema Nongwa wa darasa la pili katika Sule ya Bwawani ambapo wote walitibiwa na kuruhusiwa kurejea nyumbani kwao.