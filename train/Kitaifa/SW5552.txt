 UMATI mkubwa wa wakazi wa Kata ya Kirando wilayani Nkasi mkoani Rukwa jana walifurika katika Kituo cha Afya cha Kirando, kushuhudia tukio la mjamzito Joyce Kalinda (30) kudaiwa kujichana tumbo kwa kitu chenye ncha kali na kumtoa mtoto akiwa ndani ya kituo hicho.Tukio hilo la aina yake limesababisha gumzo na taharuki kubwa kwa wakazi wa kata hiyo, ambao walilazimika kufika katika Kituo hicho cha afya, kuthitibitisha ukweli wa taarifa za mwanamke huyo kujifanyia upasuaji wa tumbo na kumtoa mtoto tumboni mwake.Hata hivyo, wakati taarifa za awali zikisema hivyo, Mganga Mkuu wa Wilaya ya Nkasi, Dk Hashi Mvogogo akizungumza na gazeti hili kwa njia ya simu jana, alisema bado uchunguzi unafanyika ili kujua ukweli wa kilichotokea kwa mama huyo. Alisema uchunguzi huo unalenga kubaini kama mwanamke huyo, alijifanyia upasuaji mwenyewe na kutoa mtoto tumboni au kuna mtu mwingine alifanya hivyo.Akisimulia kilichotokea, anasema saa tisa alfajiri ya kuamkia jana, mwanamke huyo alifika katika kituo hicho cha afya na kuanza kupiga kelele, akimtaka muuguzi aliyekuwa zamu ampe huduma za kumsaidia kujifungua. Alisema kutokana na kuwepo kwa wagonjwa wengine kituoni hapo, muuguzi alimshauri mjamzito huyo kusubiri kidogo, na baadaye alikwenda kumhudumia mgonjwa mwingine, lakini aliporejea mahali alipokuwepo hakumkuta. Kitendo cha kutomkuta pale alipomuacha kilimfanya muuguzi kutoka nje na kumuuliza mlinzi ambaye alijibu kuwa mama huyo alitoka nje ya kituo bila kuaga anakwenda wapi, alisema. Kwa mujibu wa Dk Mvogogo, ilipotimu saa 11 alfajiri mjamzito huyo alirudishwa hospitalini hapo akiwa amepasuka sehemu ya tumbo, huku watu waliomfikisha hospitalini hapo wakiwa wamebeba mtoto mchanga.Watu hao walisema mwanamke huyo alikuwa amejipasua tumbo na kumtoa mtoto tumboni.  Tumbo lilionekana kuwa limepasuliwa na kitu chenye ncha kali. Alipofika aliwekewa dripu tatu za damu ili kuokoa maisha yake kwani alikuwa amepoteza damu nyingi, lakini pia mtoto alipewa matibabu kutokana na kutolewa tumboni bila kufuata utaalamu unaotakiwa na hadi sasa wote wanaendelea vizuri na matibabu,  alisema Dk Mvogogo.Alisema kwa vile tukio hilo linazua maswali mengi kuliko majibu, wameamua kulifikisha polisi ili kufanyika uchunguzi wa kina kubaini nini kilitokea kwa mama huyo, ikiwemo kujua kama alijipasua mwenyewe au alipasuliwa na mtu mwingine na baadaye kukimbizwa hospitalini baada ya hali yake kuwa mbaya.  Uchunguzi unaofanywa pia unahusisha mtaalamu wa ugonjwa wa akili ambaye tunataka achunguze ili kubaini kama mama huyo ambaye huo ni uzao wake wa nane, ana ugonjwa wa akili au la,  alisema.Diwani wa Kata ya Kirando, Kakuli Seba akizungumza na gazeti hili akiwa hospitalini hapo, alisema umati mkubwa wa watu walikuwa wamefurika ili kushuhudia tukio hilo la aina yake.  Hivi ninavyozungumza na wewe madaktari na baadhi ya wauguzi wamo katika chumba cha upasuaji wakijitahidi kuokoa maisha ya mama huyo,   alibainisha Diwani Seba.