 VIGOGO tisa wa taasisi za serikali ikiwamo Mahakama, Ofi si ya Mwanasheria wa Serikali, Jeshi la Polisi na Shirika la Hifadhi za Taifa (Tanapa) wanashikiliwa na jeshi la polisi mkoani Arusha, kwa tuhuma za kughushi na kumtorosha mtuhumiwa wa kesi ya ujangili.Mbali ya kufanya hivyo, pia watuhumiwa hao wanatuhumiwa kuchoma moto jalada la kesi ya jangili huyo na nyaraka muhimu za kesi hiyo zilizokuwa katika Mahakama ya wilaya ya Arusha chini ya Hakimu aliyekuwa akisikiliza kesi hiyo (jina tunalo).Kwa mujibu wa vyanzo vya habari na kuthibitishwa na Mkurugenzi wa Mashtaka Nchini (DPP), Biswalo Mganga zilisema kuwa watuhumiwa hao walifanya hivyo na kujipatia kiasi cha Sh milioni 32 kwa kufanikisha mpango mzima wa kumtorosha jangili huyo aliyetambuliwa kwa jina la Nelson Kangelo aliyekamatwa na vipande 15 vya meno ya tembo na kuchoma moto nyaraka zote za jalada la kesi hiyo.Watumishi hao wazito wa serikali (majina tunayo) waliohusika kufanya njama hizo huenda leo wakafikishwa mahakamani kujibu mashtaka ya uhujumu uchumi baada ya upelelezi wa kesi hiyo kukamilika.DPP Mganga amesema kati ya waliokamatwa mmojawapo ni Mwanasheria wa Tanapa, aliyetambuliwa kwa jina la Pius Mbunda ambaye taarifa zinazagaa mitandaoni kuwa alitekwa na watu wasiojulikana na kutetewa na wanaharakati wakati hawajui sababu ya mtuhumiwa huyo kukamatwa.Alisema mtuhumiwa wa ujangili Kangelo alikamatwa Desemba 12, mwaka 2017 na alifunguliwa kesi ya uhujumu uchumi iliyosomwa katika Mahakama ya Hakimu Mkazi Arusha kwa kukutwa na meno hayo 15 ya tembo yenye thamani ya Sh milioni 100 na shitaka hilo halina dhamana kwa mujibu wa sheria.DPP alisema kuwa mtuhumiwa Kangelo alikata rufaa katika Mahakama Kuu kanda ya Arusha kuomba dhamana, lakini Jaji Sekela Mosha alipinga kumpa dhamana katika uamuzi alioutoa Aprili 24, mwaka jana.Alisema kabla ya hapo Machi 12, mwaka jana, alisaini hati ya zuio la dhamana kwa mujibu wa sheria ya uhujumu uchumi yenye kumpa mamlaka yeye kufanya hivyo lakini mtuhumiwa huyo wa ujangili alikata rufaa na hiyo ni haki yake kimsingi kukata rufaa na rufaa yake iligonga mwamba.DPP alisema kuwa mapema mwezi Machi, mwaka huu, kupitia kwa Wakili Mfawidhi wa serikali mkoani Arusha, Materious Marandu alipata taarifa kuwa Kangelo yuko nje kwa dhamana na aliamuru kuhakikisha anafuatilia na kujua wahusika waliocheza mchezo huo mchafu na kukamatwa mmoja baada ya mwingine.Alisema ilibainika kuwa baada ya Kangelo kunyimwa dhamana, Mwanasheria wa Tanapa kwa kushirikiana na Hakimu (jina tunalo) walikula njama kwa kughushi hati ya dhamana ya Sh milioni 100 na kuifanya isomeke Sh milioni 10 kwa kuwa wanajua wazi kuwa hati ya dhamana ya shilingi milioni 100 mahakama ya wilaya haina uwezo wa kutoa dhamana wala kusikiliza kesi hiyo.DPP alisema Mbunda alimpa kibali maalumu ili aweze kushirikiana na wanasheria wa serikali Arusha kuendesha kesi hiyo na kwa mujibu wa sheria hilo linawezekana kwani Mbunda alisema kuwa anauzoefu na kesi za ujangili.Amesema Juni, mwaka jana, mtuhumiwa Kangelo alipewa dhamana baada ya kutoa mgao wa Sh milioni 32 kwa wahusika ambao ni Hakimu, Mbunda na wengine waliocheza mchezo huo mchafu.DPP amesema baada ya kufanikisha kumpa dhamana mtuhumiwa Kangelo ilikuwa ikisomwa kesi yake siku za ijumaa mapema sana kabla ya wanasheria wa serikali kuwasili mahakamani hapo na kufanikisha mchezo huo waliamua kuchoma moto jalada la kesi hiyo ya mtuhumiwa huyo wa ujangili.