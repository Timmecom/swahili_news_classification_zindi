 MAMLAKA za Serikali za Mitaa zimetakiwa kutoa kazi kwa wakandarasi wenye uwezo ili kuhakikisha miradi inakamilika kwa wakati na thamani ya fedha zilizotolewa ikionekana.Agizo hilo lilitolewa na Waziri wa Nchi, Ofisi ya Rais, Tawala za Mikoa na Serikali za Mitaa, Selemani Jafo, baada ya kukagua maendeleo ya ujenzi wa soko na stendi za kisasa zinazojengwa jijini Dodoma katika eneo la Nzuguni.Alisema wakati wa kupeana kazi kwa kujuana umepitwa na kuhimiza kuwa wanaopaswa kupewa kazi ni wale wenye uwezo. Watu wangu niwaombe mjitahidi kutafuta wakandarasi wazuri na wenye uwezo, tuache kupeana kazi kwa kujuana. Nasema hivi ili miradi ikamilike kwa wakati, kwa ubora unaotakiwa na thamani ya fedha iliyotolewa ionekane, alisema.Aidha, Jafo aliwataka wakandarasi wanaokwenda kushawishi kazi huku wakijua uwezo wao ni mdogo kuacha kufanya hivyo. Wale wakandarasi wazawa ambao kazi yao kuzunguka maofisini kufanya  lobbing  ya kazi na wakipewa kazi hawezi kuifanya kwa ufanisi waache tabia hiyo, lazima wajiweke katika misingi ya kufanya kazi, Faida ya mkandarasi wa ndani akifanya kazi, fedha zinabaki ndani, lakini kwa wale wanaoshindwa kutekeleza miradi kwa ufanisi wanatia doa wakandarasi wa ndani. Jafo aliongeza:  mfano tumempa kazi mkandarasi wa ndani kujenga daraja la Mbuchi- Mbwera (Pwani), hakuna alichokifanya mpaka sasa, site (eneo la mradi) hakai, na nimesikia anazunguka maeneo mengine kutafuta kazi wakati ile aliyopewa imemshinda. Kuhusu maendeleo ya ujenzi wa soko na stendi za kisasa, Jafo alionesha kuridhishwa na hatua iliyofikiwa na kuwa mkandarasi huyo (Kampuni ya Mohammed Builders) ameonesha kuwa kuna wakandarasi wazawa ambao wana uwezo wa kufanya kazi kwa ufanisi. Ile tabia ya mtu anaharibu kazi, anakuja anapewa kazi anaharibu, biashara hiyo kwa Tamisemi ya sasa hakuna. Hivyo Mkandarasi Mshauri na uongozi wa Jiji la Dodoma simamieni hii kazi mpaka dakika ya mwisho,  alisema.Mradi wa stendi na soko la kisasa vinatekelezwa chini ya Mradi wa Mpango Miji Mkakati (TSCP) ambao unajumuisha ujenzi wa miundombinu katika Jiji la Dodoma kwa thamani ya Sh bilioni 77.Mkuu wa Wilaya ya Dodoma, Patrobas Katambi pamoja na kuahidi kutekeleza maagizo yaliyotolewa na Jafo, alitumia fursa hiyo kumshukuru Rais John Magufuli kwa kutoa fedha Sh bilioni mbili kwa ajili ya ujenzi wa Hospitali ya Uhuru jijini hapa. Tunamshukuru rais kwa kuokoa fedha nyingi zilizokuwa zimepotea kwenye mitandano ya simu. Na hivi karibuni tumesikia kampuni Barthi Airtel International imetoa shilingi bilioni tano na kati ya hizo, shilingi bilioni mbili amezielekeza kwenye ujenzi wa Hospitali ya Uhuru ikiwa ni nyongeza ya zile alizotupa zaidi ya shilingi milioni 950 za Uhuru. 