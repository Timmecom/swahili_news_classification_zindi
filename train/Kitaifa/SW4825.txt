 JESHI la Polisi mkoa wa Mwanza limefanikiwa kuwakamata watu wanne kwa kosa la kupatikana na dawa za kulevya aina ya mirungi kilogramu 18, akiwemo mwanamke aliyejifunga mirungi hiyo tumboni kama vile ana mimba.Kamanda wa Polisi mkoani Mwanza, Jonathan Shanna aliwataja watuhumiwa waliokamatwa kuwa ni pamoja na Saad Kapinga(49) mkazi wa Mahina, wanafunzi wawili, wa kidato cha tatu Shule ya Sekondari Thaaqaafa, Fatiha Saad (15) na wa kidato cha pili Shule ya Sekondari Musabe, Kareen Saad (13).Kamanda Shanna alisema watuhumiwa hao watatu walikamatwa Desemba 9, mwaka huu saa mbili usiku, baada ya kupatikana kwa taarifa kutoka kwa raia wema kuwa kuna watu wanauza mirungi mtaa wa Mahina.Kamanda Shanna alimtaja mtuhumiwa mwingine kuwa Flora Mwita (40) mkazi wa Tarime, ambaye alikamatwa na mirungi kilo nane, alizokuwa amezifunga tumboni kwa  cellotape  na alionekana kama mjamzito.Mtu huyo alikuwa akisafirisha mirungi kwa basi la Zacharia, lenye namba T569 kutoka Tarime kwenda Mwanza. Alisema bado wanaendelea na harakati za kuwatafuta watuhumiwa wengine wa mtaa wa Mahina, ambao walifanikiwa kutoroka. Pia, Kamanda Shanna alisema jeshi lao bado linaendelea kufanya ukaguzi katika magari yote, yanayoingia mkoani hapo kutoka maeneo mbalimbali.