 WANACHAMA wa Chama Cha Mapinduzi (CCM) na jamii nzima kwa ujumla wametakiwa kufanya kazi kwa bidii na kuendeleza amani na utulivu ili kujenga jamii bora yenye maendeleo.Hayo yamebainishwa na Katibu wa Itikadi na Uenezi wa CCM, Humphrey Polepole alipozungumza na gazeti hili jana kuhusu maadhimisho ya Miaka 42 ya Kuzaliwa kwa CCM yanayoadhimishwa leo nchi nzima. Maadhimisho hayo tofauti na miaka mingine, mwaka huu yanasherehekewa kwa kila mkoa tofauti.Kaulimbiu ya mwaka huu ni;  Kazi ni Kipimo cha Utu, Tuchape Kazi, Linda Uhuru wa Chama  na Polepole amewataka wanajamii kwa ujumla kufanya kazi na kuwa na mikakati ya kujiendeleza kimaisha.Alitumia nafasi hiyo pia kuinadi CCM kuwa imetumia muda wake mwingi kushirikiana na serikali katika kuandaa mazingira bora ya wananchi. Wakati huo huo, uongozi CCM Mkoa wa Dar es Salaam umewataka wanachama wake na wananchi kwa ujumla kushiriki shughuli za kijamii kwenye ngazi za kata, wilaya na mkoa zitakazokuwa zikifanywa na chama hicho.Akizungumza na gazeti hili jana Mwenyekiti wa CCM wa Mkoa, Kate Kamba alibainisha kuwa mkoa huo umeanza sherehe hizo za chama kwa muda wa wiki moja sasa kwa kufanya usafi na kushiriki kwenye ujenzi wa madarasa kwenye maeneo mbalimbali ya Jiji la Dar es Salaam.