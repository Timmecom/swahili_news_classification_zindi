 WATAZAMAJI wanatakiwa kutoa kiasi cha Sh 5,000 ili kuiona Simba ikicheza dhidi ya Mbabane Swallows ya eSwatini katika mchezo wa awali wa kuwania kutwaa taji la Ligi ya Mabingwa wa Afrika kwenye Uwanja wa Taifa jijini Dar es Salaam leo.Mchezo huo wa kwanza wa raundi ya awali, umepangwa kuanza majira ya saa 10:00. Ofisa Habari wa mabingwa hao wa Tanzania Bara, Haji Manara alisema kuwa kiingilio cha chini katika mchezo huo kitakuwa Sh 5,000 kwa majukwaa ya mzunguko.Viingilio vingine ani pamoja na Sh 7,000 kwa eneo la VIP C, 10,000/- eneo la VIP B na 20,000/- kwa watakaokaa VIP A. Manara alisema kwamba maandalizi ya mchezo huo yamekalika na tayari kikosi cha Simba kinasubiri kushuka dimbani kwa ajili ya mchezo huo.  Tunakwenda kuwakabili Mbabane Jumatano (leo) tukijua ni timu nzuri na mabingwa wenzetu, lakini tunajua matarajio ya Watanzania na wana Simba kwetu.Kwa kweli hatutawaangusha na tunaahidi furaha kwenu,  alisema Manara. Simba imepania kufika mbali msimu huu katika michuano ya Afrika baada ya msimu uliopita kutolewa katika Raundi ya Kwanza tu na Al Masry ya Misri kwenye Kombe la Shirikisho Afrika.Na ikiwa chini ya kocha mpya, Mbelgiji Patrick Aussems   Simba imepania kutimiza hazma yake, baada ya kusajili kikosi kiapana chenye kusoka la kuvutia. Kikosi cha Simba ni kipana na kinataka kudhihirisha kuwa kiko vizuri katika mashindano ya kimataifa, hivyo leo kinaweza kutoa kichapo kwa wageni wake hao, ambao nao wako vizuri katika mashindano ya Afrika.