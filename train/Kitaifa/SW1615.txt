 SERIKALI kupitia Ofisi ya Rais, Tawala za Mikoa na Serikali za Mitaa (Tamisemi) imewaagiza maofisa elimu mikoa na wakurugenzi wa halmashauri zote nchini kushughulikia nyongeza ya mishahara ya walimu waliopandishwa madaraja nchini ili waanze kulipwa stahiki zao kuanzia mwezi Agosti mwaka huu.Agizo hilo lilitolewa jana jijini hapa na Naibu Katibu Mkuu Ofisi ya Rais, Tamisemi, Tixon Nzunda wakati wa ziara yake ya siku mbili ya kikazi baada ya kuitembelea Shule za Msingi Bukumbi na Kigongo zilizopo wilayani Misungwi.Aliagiza walimu hao waongezewe mishahara yao kuanzia mwezi ujao. Shule za Msingi Kigongo na Bukumbi ni kati ya zinazotekeleza Mradi wa Fursa kwa watoto tangu mwaka 2014 hadi 2018 kwa ufadhili wa Shirika la Kimataifa la Children in Crossfire(CIC) linalohusika na malezi na makuzi ya awali ya watoto kwa kushirikiana na Shirika la Uchumi wa Nyumbani (TAHEA). Nzunda alitoa agizo hilo kutokana na malalamiko yaliyotolewa na baadhi ya walimu wa shule hizo waliopandishwa madaraja waliodai kutoongezewa mishahara yao zaidi ya miezi mitano sasa. Wakurugenzi hakikisheni kila mwezi mnaingia kwenye mfumo kuangalia kwa sababu viongozi wanaweza kutengeneza mazingira ya rushwa ndipo stahiki zao zishughulikiwe,  alisema.Alisema katika kushughulikia stahiki za walimu au watumishi wengine wa umma, serikali kamwe haitawavumilia baadhi ya watendaji walioko serikalini ambao wamekuwa vinara katika kuwakandamiza watumishi wenzao wasifanikiwe na wasipate stahiki zao na kusisitiza uongozi wa aina hiyo haufai.  Tunataka viongozi wanaowezesha wanaowaongoza kufanikiwa.Hivyo nawaagiza nyie ambao mnawaongoza hawa walimu kushughulikia nyongeza yao ya mishahara,  alisema na kuagiza wamjulishe yeye kama tatizo ni kuthibitisha madai ya walimu ili awasiliane na Katibu Mkuu wake kwa ufumbuzi.