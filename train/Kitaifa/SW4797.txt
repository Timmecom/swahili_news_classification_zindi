 MFANYABIASHARA aliyetajwa na Rais John Magufuli kuiibia serikali Sh milioni saba kwa kila dakika, Mohamed Yusufali na wenzake watatu wamesomewa mashitaka 506 ikiwemo kukwepa kodi na kuisababishia serikali hasara ya Sh bilioni 24, katika Mahakama ya Hakimu Mkazi Kisutu, Dar es Salaam.Mbali na Yusufali, washitakiwa wengine katika kesi hiyo ni Arifal Paliwalla na Meneja wa Benki ya I&M Tawi la Kariakoo, Dar es Salaam, Sameer Khan ambaye ameongezwa katika kesi hiyo.Awali, Wakili wa Taasisi ya Kuzuia na Kupambana na Rushwa (Takukuru), Leonard Swai alidai mbele ya Janeth Mtega kwamba Mkurugenzi wa Mashitaka (DPP), hana nia ya kuendelea na kesi dhidi ya Yusufali na Paliwalla. Hakimu Mtega aliwafutia mashitaka chini ya kifungu namba 91(1) cha Sheria ya Mwenendo wa Makosa ya Jinai (CPA) sura ya 20, iliyofanyiwa marejeo mwaka 2002.Yusufali na mwenzake walikuwa wanakabiliwa na mashtiaka 601 ikiwamo kuisababishia serikali hasara ya zaidi ya Sh bilioni 14.9 katika kesi ya uhujumu uchumi namba 4/2019. Baada ya kufutiwa mashitaka, washitakiwa hao walitoka katika chumba cha mahakama ambapo walikamatwa tena na kupelekwa mahabusu.Hii ni mara ya pili, kwa Yusufali kufutiwa kesi katika mahakama hiyo kwani Januari 11, mwaka huu DPP aliiomba mahakama hiyo kumfutia mashitaka kwa sababu hana nia ya kuendelea na shauri hilo. Washitakiwa baada ya kukamatwa tena walisomewa mashitaka hayo mbele ya Hakimu Mkazi Mwandamizi, Augustine Rwinzile. Akisoma mashitaka hayo, Wakili wa Serikali Mwandamizi, Patrick Mwita, akisaidiana na Wakili Swai na Ester Martine, alidai kuwa washitakiwa hao wanakabiliwa na mashitaka 64 ya utakatishaji fedha, 72 ya kuwasilisha nyaraka za uongo, 264 ya kughushi, kupanga njama ya kukwepa kulipa kodi na kuisababishia serikali hasara. Swai alidai katika mashitaka ya kwanza kuwa kati ya Januari mwaka 2008 na Januari mwaka 2016 katika jijini la Dar es Salaam, mshitakiwa Yusufali na Paliwalla walitenda kosa la kula njama ya kukwepa kodi. Pia inadaiwa katika tarehe tofauti kati ya Januari mwaka 2008 hadi mwaka 2016, katika jiji la Dar es Salaam, Yusufali akiwa kama Mkurugenzi wa Kampuni ya Farm Plant Limited, ambayo imesajiliwa kulipa Kodi ya Ongezeko la Thamani(VAT) kwa nia ya kukwepa kodi, aliwasilisha makadirio ya kodi ya uongo kwa Kamishna wa Mamlaka ya Mapato nchini (TRA) na hivyo kukwepa kulipa kodi ya Sh 24,303,777,426.