 TANZANIA imeendelea kufanya vizuri katika soko la Jumuiya ya Maendeleo Kusini mwa Afrika (SADC) kutokana na bidhaa zake mbalimbali kufanya vyema huku ikijipanga kutambulisha nyingine mpya.Wakati chai, kahawa, pamba, vigae, saruji na dhahabu ni miongoni mwa bidhaa zinazouzwa katika soko, bidhaa mpya zinazotarajiwa kutambulishwa ni mazao ya kilimo hususani korosho, mifugo, chuma na mazao ya bahari.Kaimu Mkurugenzi wa Viwanda katika Wizara ya Viwanda na Biashara, Abdul Marwa alisema hivi karibuni kwamba thamani ya mauzo ya Tanzania katika soko la SADC mwaka jana ilikuwa dola za Marekani milioni 999.34 ikilinganishwa na dola milioni 877.8 za mwaka juzi.Marwa ambaye alikuwa akitoa mada katika mafunzo kwa waandishi wa habari yaliyofanyika mkoani Morogoro kuwajengea uwezo katika kuripoti habari za SADC, alisema ongezeko hilo la asilimia 12.16, ni zaidi ya mara mbili ya mauzo katika soko la Jumuiya ya Afrika Mashariki (EAC). Katika soko la Afrika Mashariki, mwaka jana Tanzania iliuza dola za Marekani milioni 448.5 ikilinganishwa na dola za Marekani milioni 312.5 sawa na ongezeko la asilimia 43.6.Alisema nchi imejizatiti kuwekeza zaidi katika bidhaa za kilimo katika soko hilo la Jumuiya ya Maendeleo Kusini mwa Afrika inayoundwa na nchi wanachama 16. Wakuu wa serikali na nchi hizo wanachama watakutana mwezi ujao Dar es Salaam.Akizungumzia wiki ya viwanda ya SADC itakayoanza Agosti 5 hadi 8 kabla ya mkutano wa 39 wa wakuu wa serikali na nchi, Marwa alisema ni sehemu ya matukio muhimu ambayo Watanzania watapata fursa ya kutangaza bidhaa zao. Alisema wiki hiyo ya maonesho ya viwanda, inatokana na mkakati wa viwanda wa SADC wa mwaka 2015-2063 unaolenga kuongeza kasi ya kuimarisha ushirikiano na ushindani wa kiuchumi kwa nchi wanachama hususani katika viwanda na biashara.Alipofungua maonesho ya 43 ya Biashara ya Kimataifa Dar es Salaam, Makamu wa Rais, Samia Suluhu Hassan alisema mwaka 2017/18, Tanzania ilifanya vizuri katika mauzo yake kwenye soko la EAC, SADC na Umoja wa Afrika (AU). Makamu wa rais alisema katika SADC iliuza kwa asilimia 29.8, EAC asilimia 10.63 na AU asilimia 5.6. Alisema nia ya serikali ni kuongeza wigo mpana zaidi wa bidhaa za Tanzania katika nchi wanachama wa jumuiya hizo.