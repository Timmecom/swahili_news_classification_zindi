 WADAU wa madini wilaya ya Tunduru mkoani Ruvuma, wameiomba serikali kuangalia upya sheria inayotaka leseni zote za madini kufanya kazi katika eneo husika. Wameeleza kuwa sheria hiyo imesababisha biashara ya madini kudorora na baadhi ya wanunuzi wakubwa wa madini kukimbia na hivyo serikali kukosa kodi na ushuru.Wakizungumza jana katika kikao cha kujadili juu ya mwenendo wa sekta ya madini na kero zinazowakabili, wadau wa madini wilayani Tunduru walisema, sheria hiyo inatengeneza mazingira kwa baadhi ya watu kutumia njia mbadala kutafuta soko. Mathew Ngonyani alisema, sheria ya kuzuia madini kuuzwa katika eneo husika imesaidia sana kudhibiti udanganyifu na vitendo vya wizi, lakini haiwasaidii sana wachimbaji wadogo kwa kuwa baadhi ya madini yanayopatikana Tunduru soko lake liko nje ya Tunduru na mkoa wa Ruvuma.Naye, Mjumbe wa Chama cha Wachimbaji Madini wilaya ya Tunduru, Mohamed Rojas alisema, kuna aina 50 ya madini yanayopatikana katika wilaya hiyo, hata hivyo aina 10 tu ambazo soko lake liko Tunduru na yanayobaki soko linapatikana mikoa mingine kama Arusha, Dar es Salaam na Maganzo mkoani Shinyanga. Kwa mujibu wake, kuzuia kuuza madini hayo nje ya mkoa wa Ruvuma ni kuifanya kazi hiyo kuwa ngumu sana kwa Madalali (Mabroka) na wachimbaji wadogo ambao wanategemea kazi hiyo kuendesha maisha yao ya kila siku.Rojas alisema, soko la madini lililopo Tunduru limekuwa na changamoto nyingi na kwa sasa sio rafiki tena, kwa kuwa biashara hiyo inahitaji siri kubwa kwa muuzaji na mnunuzi, kitendo cha kutumia chumba kimoja wanunuzi zaidi ya mmoja inachangia wachimbaji kushindwa kupata bei nzuri. Akijibu malalamiko hayo, Katibu Tawala wa wilaya ya Tunduru, Ghaib Lingo alisema, tayari serikali imeshapata jengo kubwa ambalo litatumika kwa ajili ya ununuzi na uuzaji wa madini yote yanayochimbwa katika wilaya hiyo.Kwa mujibu wake, serikali haijakataza wachimbaji na madalali kwenda kuuza madini nje, isipokuwa imewataka kufuata sheria ikiwemo kuwa na leseni inayoonesha kuwa uhalali wa madini hayo sambamba na vitambulisho vya wajasiriamali kwa wachimbaji wadogo.Kwa upande wake, Mwakilishi kutoka ofisi ya Ofisa Madini mkoa wa Ruvuma, Getty Massawe alisema, Tume ya Madini italeta mtaalamu ambaye atakuwa na kazi ya kufanya tathmini ya madini yote na kujua thamani halisi kabla ya kufika kwa mnunuzi hatua itakayosaidia kudhibiti udanganyifu na vitendo vya wizi wanavyofanyiwa wachimbaji wadogo.