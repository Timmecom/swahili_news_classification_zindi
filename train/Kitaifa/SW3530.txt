 SHIRIKA la Wanawake katika Sheria na Maendeleo Afrika (WiLDAF), limempongeza Mhadhiri Mwandamizi wa Chuo Kikuu cha Dar es Salaam, Dk. Vicensia Shule kwa kuwa jasiri kuelezea rushwa ya ngono chuoni hapo.Hayo yalisema mwishoni mwa wiki jijini Dar es Salaam na Mkurugenzi wa Shirika hilo, Anna Kulaya wakati wa uendeshaji wa Mahakama ya mfano (Moot Court), iliyofanyika kwenye Chuo cha Sheria, jijini Dar es Salaam.Mahakama hiyo ya mfano iliendeshwa na kuratibiwa na (WiLDAF), kama sehemu ya shamrashamra za kampeni ya siku 16 za kupinga ukatili wa kijinsia, zilizozinduliwa mjini Dodoma wiki iliyopita na Waziri Mkuu, Kassim Majaliwa.Mahakama kama hizo za mfano zinazosimamiwa na majaji watano zinafanyika pia kwenye mikoa ya Arusha, Mwanza, Dodoma Dar es Salaam kwa kuhusisha kesi za kubuni kama sehemu ya kuelimisha umma kufuata sheria.Alisema kitendo cha Mhadhiri huyo kutoka na kuzungumza kwa uwazi ni cha kuigwa na kuiomba mamlaka kumsikiliza kuhusu tatizo hilo la rushwa ya ngono ili hatua ziweze kuchukuliwa.Alisema wameandaa Mahakama za mfano kama hiyo ikiwa ni sehemu ya maadhimisho ya siku 16 za kupinga ukatili wa kijinsia dhidi ya wanawake na watoto na kutoa elimu kwa jamii kuhusiana na sheria hasa katika makosa ya aina hiyo.Alisema rushwa ya ngono hasa kwa wanawake nchini bado ni changamoto kubwa sana lakini ushahidi nao limekuwa tatizo kubwa kutokana na baadhi ya wahusika wa vitendo hivyo kuharibu ushahidi ili kujinasua wasitiwe hatiani.Kwa upande wake, Jaji mstaafu wa Mahakama ya Rufaa, Jaji Eusebia Munuo, alisema kesi nyingi za ubakaji zinakosa ushahidi kutokana na baadhi ya madaktari kuandika maelezo ya uongo kuharibu ushahidi baada ya kupewa rushwa na watuhumiwa wa vitendo hivyo.Alisema washtakiwa wengi wa kesi za ubakaji wanashindwa kutiwa hatiani kutokana na ushahidi kupindishwa na watu wanaopokea rushwa wakiwemo baadhi ya madaktari wa hospitali mbalimbali.Jaji huyo mstaafu alisema yeye alipokuwa anafanya maamuzi hakuwa akiangalia sifa ya mtu, cheo au umaarufu wake bali sheria na ushahidi unaowasilishwa mahakamani na upande wa mshtaka na utetezi.Aidha, Jaji huyo aliwataka watumishi wanapofanya kazi zao wazingatie maadili na sio kujadili fedha kwani hazitawasiadia kwani mwisho wa siku kitu muhimu zaidi ni kwa mhusika kupata haki yake.