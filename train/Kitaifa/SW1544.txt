 MFUKO wa Kimataifa wa Maendeleo ya Kilimo (IFAD) umetenga Sh bilioni 127.3 kwa ajili ya kufadhili miradi ya kilimo nchini Tanzania kwa kipindi cha miaka mitatu kuanzia mwakani. Rais wa IFAD, Gilbert Fossoun Houngbo aliyasema hayo Ikulu, Dar es Salaam jana alipofanya mazungumzo na Rais John Magufuli.Pamoja na kutenga fedha hizo, Houngbo ambaye ni Waziri Mkuu mstaafu wa Togo alimpongeza Rais Magufuli na serikali anayoiongoza kwa juhudi kubwa anazozifanya katika kukuza uchumi, ikiwemo utekelezaji mzuri wa miradi inayofadhiliwa na IFAD, kutilia mkazo umuhimu wa uwekezaji usiokuwa tegemezi, unaolinda utu, unaozalisha kipato kwa wananchi na unaojenga misingi endelevu ya kujitegemea.Alibainisha kuwa baada ya kutenga fedha hizo, IFAD inasubiri upande wa Tanzania kuainisha maeneo mahususi ya miradi ya kilimo ambako fedha zitaelekezwa. Aidha, alieleza kuwa ana matumaini miradi hiyo itafanikiwa kwa kuzingatia kuwa Tanzania ni nchi yenye amani na namna serikali ilivyo na dhamira ya maendeleo. Kwa upande wake, Dk Magufuli aliishukuru IFAD kwa ushirikiano wake mzuri na Tanzania na kumhakikishia Houngbo kuwa ushirikiano na uhusiano huo ulioanza mwaka 1978 utadumishwa kwa maslahi ya Watanzania.Alisema fedha zilizotengwa katika mpango huo wa miaka mitatu zitaelekezwa katika maeneo yenye maslahi mapana ya sekta ya kilimo, ikiwemo kuwezesha matumizi ya zana bora za kilimo katika uzalishaji, kuzalisha mbegu bora za mazao, kutatua changamoto ya masoko ya mazao na kuboresha ufugaji. Pia aliipongeza IFAD kwa kutoa fedha pasipo kuweka masharti ya maeneo zinakopaswa kuelekezwa.Rais Magufuli aliagiza Wizara ya Kilimo kuharakisha mchakato wa kuainisha maeneo yatakayopokea fedha hizo ili utekelezaji wa mpango huo uanze. Wakati huo huo, Rais Magufuli alifanya mazungumzo na Waziri wa Ushirikiano wa Maendeleo ya Kimataifa wa Sweden, Peter Eriksson.Baada ya mazungumzo hayo, Waziri Eriksson alimpongeza Rais Magufuli na serikali yake kwa mafanikio makubwa katika mapambano dhidi ya rushwa na ameeleza dhamira ya Sweden kuimarisha zaidi uhusiano na ushirikiano wake na Tanzania.