 SHIRIKA la Kilimo na Chakula la Umoja wa Mataifa (FAO) limetoa dola za Marekani 150,000 (sawa na Sh 344, 854,500) kwa ajili ya utekelezaji wa mradi wa msaada wa kitaalamu wa kukuza uwezo wa wadau katika kuratibu mfumo wa utawala wa ardhi kwa wilaya tano za Mkoa wa Morogoro.Mwakilishi wa FAO nchini, Fred Kafeero alisema hayo juzi kupitia hotuba yake kwa wadau na watendaji wa serikali kabla ya kukaribishwa na Mkuu wa Wilaya ya Mvomero, Mohamed Utay kuzindua mradi huo wa miaka miwili uliofanyika wilayani humo akimwakilisha Katibu Tawala wa Mkoa, Clifford Tandari. Kafeero alisema mradi huo unatokana na ombi la Wizara ya Ardhi, Nyumba na Maendeleo ya Makazi kwa ajili ya kusaidia uratibu wa mfumo wa umiliki wa ardhi kwa kutumia miongozo ya hiari ya kuboresha utawala wa ardhi, uvuvi na misitu nchini Tanzania.Alisema mradi huo utatekelezwa mkoani Morogoro kwenye wilaya tano za Kilombero, Malinyi, Kilosa, Ulanga na Mvomero ambayo ni maeneo yanayofahamika kwa migogoro ya ardhi hususani baina ya wakulima na wafugaji na mara nyingine ikisababisha vifo na uharibifu mkubwa wa mali na mifugo. Alisema kwa sasa wana changamoto ya ongezeko la watu, ukataji miti, kushuka kwa mazao ya uvuvi, mabadiliko ya tabianchi. Kafeero alisema mradi huo pia unalenga kusaidia katika kuratibu sera na sekta, kukabiliana na migogoro na kuboresha taarifa juu ya uwekezaji katika ardhi nchini Tanzania.Alisema miongozo ya hiari ina nafasi ya kuimarisha uwezo na uendeshaji wa taasisi za utekelezaji zinazohusisha wadau wote kama vyombo vya sheria, serikali za mitaa, mashirika ya wakulima wakiwemo wadogo kuhakikisha upatikanaji haki wa rasilimali za asili, nguzo ya usalama wa chakula na maendeleo. Tunadhani mradi huu utachangia katika juhudi za kukabiliana na changamoto mbalimbali katika sekta ya ardhi ikiwemo migogoro ya ardhi na kutoa mafunzo kwa wadau wa usimamizi wa ardhi na namna ya kuimarisha na kukuza ushirikiano miongoni mwa sekta zote zinazohusiana na ardhi,  alisema Kafeero. Pia alitahadharisha bila uwepo wa uwazi juu ya nani anatumia, anadhibiti na kumiliki rasilimali watu walio mazingira magumu watakuwa katika hatari ya kuwa maskini zaidi na wasio na uhakika wa chakula.