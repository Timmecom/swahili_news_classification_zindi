 SAA chache baada ya Rais John Magufuli kuzipa siku tano Wizara ya Ujenzi, Uchukuzi na Mawasiliano na Wizara ya Fedha na Mipango kuhakikisha makontena 58 ya vifaa vya ujenzi wa meli mpya na ukarabati wa meli za zamani kusafirishwa hadi Mwanza kutoka katika Bandari ya Dar es Salaam, kazi hiyo imeanza kufanywa.Katibu Mkuu Mkuu wa Wizara ya Ujenzi, Uchukuzi na Mawasiliano anayehusika na Uchukuzi, Dk Leonard Chamuriho akizungumza katika mahojiano maalumu na gazeti hili jana, alisema makontena hayo 58 ya vifaa vya ujenzi wa meli mpya na ukarabati wa meli za zamani yangeanza kusafirishwa kwenda jijini Mwanza kuanzia jana.Alitoa kauli hiyo jana baada ya gazeti hili kutaka kujua utekelezaji wa agizo hilo la Rais Magufuli alilolitoa juzi baada ya kufanya ziara ya kushitukiza katika Bandari ya Mwanza Kusini na kuelezwa vifaa hivyo bado havijafika.Akiwa bandarini hapo, Rais Magufuli alionesha kukerwa na ucheleweshwaji wa makontena hayo yenye vifaa vya ujenzi vilivyoagizwa na Kampuni za ukandarasi za Korea Total Marine Innovation (KTMI) na STX JV SAEKYUNG Construction Ltd kwa sababu ya kusubiri msamaha wa kodi. Kutokana na ucheleweshaji huo, alitoa siku tano kuanzia juzi kwa Wizara ya Ujenzi, Uchukuzi na Mawasiliano, Wizara ya Fedha na Mipango na Mamlaka ya Mapato Tanzania (TRA) kuhakikisha vifaa hivyo vinafikishwa katika Bandari ya Mwanza.Dk Chamuriho alisema walikutana juzi katika utekelezaji wa agizo hilo na kuongeza kuwa vifaa hivyo vingeanza kuondoka jana. Alisema kwa kuwa makontena hayo yanahusu mchakato wa ukaguzi moja baada ya jingine kabla ya kuruhusiwa kuondoka, hivyo haitakuwa rahisi kuyaruhusu yote kuondoka kwa mpigo au kwa wakati mmoja kutokana na kazi hiyo ya ukaguzi.Naye Mkuu wa Kitengo cha Mawasiliano Serikalini wa Wizara ya Fedha na Mipango, Benny Mwaipaja alisema kuwa maelekezo ya Rais kuhusu kuruhusiwa kwa makontena hayo kwenda Mwanza yanatekelezwa ipasavo.