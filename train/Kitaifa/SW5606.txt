 WAZIRI wa Mifugo na Uvuvi, Luhaga Mpina ametoa mwezi mmoja kwa Taasisi ya Sukos Kova, kuwasilisha wizarani mpango kazi wa miaka 3 unaoonesha namna gani taasisi hiyo itakavyowawezesha wavuvi na wanafunzi vifaa na mafunzo ya namna ya kukabiliana na majanga majini.Akizungumza wakati akikabidhi vifaa vya uokoaji kwa wanafunzi na baadhi ya wavuvi walioko katika Kisiwa cha Ukerewe mkoani Mwanza, Waziri Mpina ametaka utaratibu huo kuwa endelevu ili kupata matokeo ya uhakika ya kusaidia makundi ya watu wanaofanya shughuli zao majini.Vifaa vilivyokabidhiwa ni pamoja na makoti ya kujiokolea 1,468, vifaa vya kuzima moto 21, Simu za Redio nane, suti za majini 20 zilizogawiwa kwa viongozi wa fukwe , mablanketi ya kuzimia moto 21, vifaa 21 vya kutolea huduma ya kwanza vyenye thamani ya shilingi milioni 120.Waziri Mpina aliitaka Sukos Kova Foundation pamoja na Vodacom Tanzania Foundation kuhakikisha mpango wa mafunzo na ugawaji vifaa unakuwa endelevu pia kwa wanafunzi, wavuvi na watumiaji wengine wa usafiri majini katika mikoa ya Mwanza, Simiyu, Geita, Mara na Kagera.Pia waziri huyo aliiomba taasisi ya Vodacom Tanzania kuendelea kutoa ufadhili kwa taasisi ya Sukos Kova ili kuiwezeshesha kuendelea kununua vifaa vya uokoaji , kutoa mafunzo maalum ya uokoaji pamoja na kuanzisha ofisi kanda ya Ziwa Victoria.Mpina alisema tukio la ugawaji wa vifaa vya uokoaji linaikumbusha jamii matukio ya majanga yaliyowahi kutokea na kugharimu maisha na mali za watanzania wengi ikiwemo ajali ya MV Bukoba mwaka 1997 ambapo zaidi ya watu 1,000 walipoteza maisha na ajali ya Kivuko cha MV Nyerere iliyotokea mwaka huu na kusababisha vifo vya watu 228.Mwasisi wa Taasisi ya Sukos Kova Foundation, Suleiman Kova aliishukuru Vodacom Tanzania Foundation kwa kufadhili mpango huo na kuahidi kuwa taasisi yake itaendelea kufuatilia kikamilifu matumizi ya vifaa hivyo ili viweze kuwa na tija kwa walengwa.Mkurugenzi wa Taasisi ya Vodacom Tanzania Foundation, Rosalynn Mworia alisema wataendelea kufadhili miradi inayogusa jamii kama hiyo huku akiahidi kutekekeza kwa vitendo maagizo ya Waziri Mpina ili kuwezesha kupanua wigo wa huduma katika maeneo mengine ikiwemo Bahari ya Hindi.