 KATIBU Mtendaji wa Chama cha Wafanyabiashara wenye Viwanda na Kilimo Tanzania (TCCIA) mkoa wa Dodoma, Idd Senge, amewataka wasindikaji wa vyakula kuzalisha bidhaa zenye ubora ili kuwa na uhakika wa kupata masoko ya bidhaa zao.Pia amewashauri kuingia kwenye vikundi ili wapate fursa za kupata mikopo kwenye taasisi za kifedha Alitoa kauli hiyo juzi mjini hapa wakati akifunga mafunzo ya usindikaji vyakula yaliyokuwa yakitolewa na Shirika la kuhudumia Viwanda Vidogo nchini (Sido).Senge alisema ikiwa wasindikaji wa vyakula watazalisha bidhaa zenye ubora, watakuwa na uhakika wa kupata masoko na hivyo kuinua wigo wa biashara zao. Pia aliwahamasisha wajasiriamali kufanya kazi kwa pamoja. Wajasiriamali muungane ili muweze kufanya kazi kwa pamoja ukiwa peke yako ni vigumu kupata misaada au mikopo kutoka taasisi za serikali au binafsi,  alisema. Alisema wakati huu Dodoma ina watu wengi kutokana na ujio wa serikali ni muhimu kujipanga kuzalisha bidhaa nyingi zenye ubora ili kuchangamkia fursa za soko.Alisema bidhaa zinapokuwa na ubora zinamhakikishia mjasiriamali soko la uhakika.  Kuweni wabunifu mjifunze namna nzuri za kufungasha bidhaa zenu,  alisema. Mwalimu wa mafunzo hayo kutoka Sido, Nyangusi Matalamu aliwataka wajasiriamali kwenda kutenda kwa vitendo yale yote waliyojifunza kwa kuzingatia taratibu za usindikaji. Mafunzo haya ni kama msingi wa kuanzia hivyo mnatakiwa kujiendeleza na kuongeza ujuzi ili kuendana na teknolojia na kuwa tayari kujifunza kila siku na kila wakati,  alisema.Pia alisema kumekuwa na mwamko mdogo kwa wananchi kuhudhuria mafunzo licha ya kuwa Shirika hilo kutangaza mafunzo mara kwa mata. Pia aliwataka kuangalia vitu gani vya msingi vinahitajika ili kuimarisha biashara zao.Aidha aliwataka kuwa na utaratibu wa kufanya utafiti wa masoko ili wafahamu soko linahitaji nini. Mafunzo hayo yalihusisha washiriki 16 ambapo walijifunza kutengeneza siagi ya karanga, unga wa lishe, juisi za matunda na kugandisha maziwa.