 NCHI za Jumuiya ya Afrika Mashariki zimeonesha ukuaji mzuri wa kiuchumi, uliojengwa kwa misingi ya uchumi wa viwanda. Tanzania inaongoza kwa kuwa na uchumi unaokua kwa wastani wa asilimia 7.2.Hayo yameainishwa katika Ripoti ya Uchumi kwa nchi za Afrika Mashariki mwaka 2018, iliyotolewa na Benki ya Maendeleo ya Afrika (ADB), ikiangazia maendeleo ya uchumi mwaka 2017.Kwa mujibu wa ripoti hiyo, Rwanda ni ya pili kwa ukuaji mzuri wa uchumi ikiwa na wastani wa asilimia 6.2. Ripoti hiyo imeonesha kuwa Kenya na Uganda zimefungana zote zikiwa na ukuaji wa uchumi wa asilimia 5.1 huku Burundi ikiwa na ukuaji wa uchumi wa asilimia 2.0.Ukuaji wa uchumi katika nchi hizo umeenda sambamba na ukuaji wa viwanda kutokana na nia ya nchi hizo kujenga uchumi wa viwanda. Ripoti hiyo imeonesha kuwa Tanzania imefanya vizuri katika juhudi za kujenga viwanda.Mpaka kufikia mwishoni mwa 2017 Tanzania ilikuwa na maendeleo ya viwanda asilimia 8.9 huku Rwanda ikiongoza kwa asilimia 9 ya maendeleo ya viwanda nchini humo. Uganda imefuatia ikiwa na asilimia 5.5, Kenya 4.8 huku Burundi ikiwa na asilimia 1.5.Je, viwanda hivyo vimechangia kwa kiwango gani katika ukuaji wa Pato la Taifa (GDP)? Ripoti hiyo imeonesha kuwa Tanzania imefaidika zaidi na ukuaji huo wa viwanda vyake kwa kuwa vimechangia kwa asilimia 2.1 katika ukuaji wa pato la taifa. Ingawa Rwanda imeongoza kwa kuwa na maendeleo mazuri katika sekta ya viwanda, lakini imeshika nafasi ya pili katika kuvifanya viwanda hivyo kuwa na faida katika uchumi wa nchi na pato la taifa kwa ujumla.Ripoti hiyo imeonesha kuwa Rwanda imeshika nafasi ya pili kwa kuwa na asilimia 1.6 ya mchango wa sekta ya viwanda katika ukuaji wa pato la taifa na ukuaji wa uchumi kwa ujumla. Uganda imeshika nafasi ya tatu kwa kuwa na asilimia 1.5 huku Kenya ikishika nafasi ya nne kwa kuwa na mchango wa asilimia 1.1 wa viwanda katika ukuaji wa pato la taifa na Burundi ikiwa na asilimia 0.3. Ripoti hiyo imeonesha kuwa sekta ya kilimo na viwanda ndio mihimili mikubwa ya ukuaji wa uchumi katika nchi hizo.Kilimo kimekua kwa asilimia 5 na kuwa na athari chanya katika ukuaji wa uchumi katika mataifa yote ya Afrika Mashariki. Kwa upande wa viwanda Jumuiya ya Afrika Mashariki imeshuhudia ukuaji wa viwanda kwa asilimia 10.5 katika kanda nzima. Ukuaji huu umesababisha sekta hiyo kuwa namba mbili katika kuchangia ukuaji wa uchumi ikiiacha sekta ya madini katika nafasi ya tatu.Msemaji Mkuu wa Serikali, Dk Hassan Abbas alipozungumza na vyombo mbalimbali vya habari jijini Dar es Salaam hivi karibuni alisema Tanzania imekuwa na ukuaji wa uchumi wa kasi inayokubalika duniani na kuongeza kuwa kilichochangia ukuaji huo ni ujenzi wa uchumi wa viwanda.Dk Abbas alikuwa akizungumzia mambo makubwa 10 ambayo yametekelezwa na serikali ya awamu ya tano chini ya Rais John Magufuli katika kipindi cha miaka mitatu tangu aingie madarakani.Mbali na ukuaji mzuri wa kiuchumi ambao Tanzania inajivunia, taifa hilo kubwa kuliko yote Afrika Mashariki pia limekuwa la kwanza katika kipengele cha uchumi shirikishi katika nchi za Kusini mwa Afrika.Uchumi shirikishi ni ukuaji wa uchumi unaoshirikisha wananchi. Aidha, Dk Abbas alisema Tanzania imefanya vizuri kiuchumi katika nchi za Kusini mwa Jangwa la Sahara. Kati ya nchi zote za kanda hiyo, Tanzania imeshika nafasi ya nne katika ukuaji mzuri wa uchumi.