 WAZIRI Mkuu, Kassim Majaliwa ametoa onyo dhidi ya watu wanaotumia matukio ya mauaji ya watoto mkoani Njombe, kuzua taharuki kwa jamii.Akizungumza jana bungeni kwenye hotuba yake ya kuahirisha Mkutano wa 14 wa Bunge la 11, Waziri Mkuu alisema serikali inalaani mauaji ya kikatili dhidi ya watoto. Serikali inalaani vitendo hivyo na matukio ya kinyama dhidi ya watoto na pia inaonya wale wenye kujaribu kutumia matukio hayo kuzua tahariki kwa jamii,  alisema Majaliwa na kuongeza kuwa,  Nitumie fursa hii kusisitiza kwamba serikali haitafumbia macho kabisa vitendo hivyo vya kikatili dhidi ya watoto.Alisema tayari serikali imevielekeza vyombo vya ulinzi na usalama kuhakikisha vinawatafuta kwa mbinu zote wanaohusika na uhalifu huo huku akibainisha kukamatwa kwa watu 29 kwa uchunguzi na kusaidia upelelezi. Aliwasihi Watanzania kutoa ushirikiano wa kutosha kwa vyombo vya dola kudhibiti hali hiyo. Jambo la msingi katika kipindi hichi ni kwamba kila mmoja adumishe hali ya ulinzi na usalama katika eneo lake,  alifafanua.Kuhusu mapambano dhidi ya ugaidi, Majaliwa alisema Tanzania itaendelea kushirikiana na nchi za Jumuiya ya Afrika Mashariki na Jumuiya za Kimataifa katika mapambano dhidi ya ugaidi. Vyombo vya ulinzi na usalama vimekuwa vikichukua hatadhari dhidi ya vitisho vya matukio ya kigaidi kwa kuchukua hatua mbalimbali ikiwamo kuongeza umakini katika kuwachuja wageni wanaoingia nchini ili kuhakikisha wanakidhi vigezo vya kiusalama vilivyowekwa.Aliongeza:  Hatua zingine zilizochukuliwa ni kutoa elimu kwa umma, utayari wa vyombo vya ulinzi na usalama na kuimarisha ushirikiano wa nchi jirani, kikanda na kimataifa. Tumeendelea kubadilishana uzoefu na nchi rafiki pamoja na taarifa za kiintelejensia kuhusu ugaidi. Aidha, kutokana na hatua ya Rais John Magufuli kukutana na viongozi wa dini, Majaliwa amewaagiza wakuu wa mikoa na wilaya kuanza utaratibu wa kukutana na viongozi wa dini na makundi mengine katika maeneo yao ikiwa ni pamoja na kuhakikisha wanasikiliza na kutatua kero za wananchi kwa haraka. Naelekeza viongozi na watendaji wote wa serikali kuanzia ngazi ya wizara, mikoa na wilaya waweke utaratibu mzuri wa kukutaba ba kuzungumza na viongozi wa madhehebu ya dini na makundi mengine mahususi na kushughulikia kwa haraka changamoto zinazowakabili,  alisema.