 MAHAKAMA ya Hakimu Mkazi Kisutu, Dar es Salaam imeutaka upande wa utetezi katika kesi ya uhujumu uchumi dhidi ya mfanyakazi mstaafu wa Shirika la Mafuta Tanzania na Zambia (Tazama), Samwel Nyakirang ani (63) na wenzake 11, kukamilisha upelelezi mapema ijulikane ni nani anahusika na asiyehusika.Hakimu Mkazi Mkuu, Thomas Simba alisema hayo jana baada ya Wakili wa Serikali, Patrick Mwita kudai kuwa upelelezi haujakamilika. Mwita alidai jalada la kesi hiyo bado lipo ofisi ya Mkurugenzi wa Mashitaka nchini (DPP) kulichambua na kuamua watuhumiwa gani washitakiwe na wapi waachiliwe huru. Baada ya kuelezwa hayo, Hakimu Simba alisema lazima upande wa mashitaka wajitahidi kumaliza shauri hilo mapema iwezekanavyo.Aliahirisha kesi hiyo hadi Desemba 10, mwaka huu kwa ajili ya kutajwa na kuangalia kama upelelezi utakuwa umekamilika au la. Mbali na Nyakirang anyi washitakiwa wengine katika kesi hiyo namba 1/2018 ni Nyangi Mataro ( 54), mwalimu wa Shule ya Msingi Ufukoni na mkazi wa Kisiwani Mkwajuni Kigamboni, mfanyabiashara, Farijia Ahmed (39) mkazi wa Soko Maziwa Kigamboni.Wengine ni Malaki Mathias (39) mkazi wa Magogoni, Kristomsi Angelus (25) mkazi wa Soko Maziwa, Fundi Ujenzi Pamfili Nkoronko (40) mkazi wa Tungi Kasirati, Kigamboni na Henry Fredrick (38) wa Tungi Kigamboni. Washitakiwa wengine ni Audai Ismail (43), mkazi wa Kibaha, Chibony Emmanuel, Roman Abdon, Amina Shaban na Zubery Ally. Washitakiwa wote kwa pamoja wanakabiliwa na mashitaka matatu likiwemo la kujiunganishia isivyo halali bomba la mafuta, mali ya Mamlaka ya Usimamizi wa Bandari (TPA) kinyume cha sheria.Katika mashitaka ya kwanza, inadaiwa kati ya mwaka 2015 hadi Januari 8, mwaka huu eneo la Tungi Muungano Wilaya ya Kigamboni, washitakiwa kwa pamoja walijiunganishia bomba la mafuta ya dizeli lenye upana wa inchi moja kutoa katika bomba lenye upana wa inchi 24, bila kuwa na kibali kutoka TPA.Pia wanadaiwa kuharibu miundombinu ambapo wanadaiwa kutoboa bomba hilo lililokuwa likitumika kusafirisha mafuta, mali ya TPA. Inadaiwa washitakiwa waliharibu bomba la mafuta mazito lenye upana wa inchi 28, ambalo lililokuwa likisafirisha mafuta ghafi la TPA. Washitakiwa wote wamekana mashitaka na wapo rumande kutokana DPP kuwasilisha hati ya kuzuia dhamana dhidi yao.