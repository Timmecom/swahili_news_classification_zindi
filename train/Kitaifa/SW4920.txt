 VIONGOZI wa taasisi za umma na binafsi, wametakiwa kuepuka mtego wa kupokea zawadi za aina mbalimbali, ambazo baadhi yake zina ushawishi wa ukiukwaji wa maadili na kuathiri maslahi ya umma.Aidha, viongozi hao wametakiwa kutopokea zawadi zinazozidi thamani ya zaidi ya Sh 200,000 kama zawadi ya mtu binafsi na kiwango kinachozidi hapo kiwasilishwe kwa mamlaka zilizopo juu yao.Katibu msaidizi Ofisi ya Rais Sekretarieti ya Maadili ya viongozi wa umma Kanda ya Kaskazini, Anna Mbasha alisema hayo wakati akitoa mafunzo kwa viongozi wa wilaya ya Rombo wakiwamo madiwani, kamati ya usalama ya wilaya na wakuu wa idara wa halmashauri ya wilaya hiyo.  Kama utahisi zawadi unayopewa imelenga kukushawishi nawe ulipe fadhila baadaye...usipokee zawadi hiyo, kinyume na hapo utaingia katika matatizo na utaathiri ajira yako,   alisema. Alitoa mfano wa moja ya wilaya nchini bila kuitaja ambapo, mkuu wa wilaya alipewa msaada wa madawati 2,000 lakini baadaye aliyetoa msaada akataka mkuu huyo wa wilaya azuie nyumba yake iliyojengwa katika hifadhi ya barabara isibomolewe.Alitaka madiwani na wakuu wa idara kujiepusha na utoaji wa zawadi zenye ushawishi kwenda kwa mkurugenzi ili kutaka hisani ya jambo ambalo ni kinyume na maadili. Mapema, Ofisa kutoka Ofisi ya Rais Sekretarieti ya maadili ya viongozi wa umma kanda ya kaskazini, Musiba Magoma alitaka watumishi kuzingatia viapo vyao ili kuepuka kujiingiza katika matatizo. Mkuu wa wilaya hiyo, Agness Hokororo aliomba ofisi ya maadili kutoa mafunzo ya mara kwa mara ili kuwakumbusha wajibu kabla ya kuadhibiwa.