 WAZIRI wa Maliasili na Utalii, Dk Hamis Kigwangalla ameivunja Bodi ya Wakurugenzi wa Shirika la Makumbusho ya Taifa chini ya uenyekiti wa Anna Abdallah kwa madai ya kuwa wazembe, kutokuwa na tija, wasiofuata maagizo yanayotolewa na viongozi na wameshindwa kutekeleza wajibu wao.Ametoa siku 30 kwa Mkurugenzi wa Shirika hilo kujieleza ni kwa nini asitenguliwe kutokana na kushindwa kutekeleza wajibu wake.Dk Kigwangall ametangaza uamuzi huo jijini Dar es Salaam baada ya kufanya ziara katika Makumbusho ya Taifa na kukagua makusanyo ya kale.Kuhusu kuvunja Bodi amesema pamoja na maagizo ambayo yalitolewa kwao katika kipindi cha zaidi ya mwaka mmoja walishindwa kutekeleza kile walichoagizwa huku akihoji kama watendaji wa shirika hilo hufika kazini kufanya nini. Hamjaweza kufanya kazi yoyote, kila kitu mnadai hamna fedham huku mkiwa hamfanyi mnachoagizwa, au basi mngebuni miradi mbalimbali yenye kuboresha shirika tungeweza kujua kuna jambo linalofanyika kwa ajili ya kuuza bidhaa za utamaduni kwa kuongeza watalii,  alisema.Alisema Wizara imewasaidia kuwaza namna ya kuboresha shirika na kuwaachia maagizo ili yatekelezwe lakini, hayatekelezwi, jambo ambalo ameliona ni uzembe, upuuzi au dharau ya kupindukia.  Ukishaagizwa kilichobakia ni kutenda tu, wajibu wangu ni kuwajibisha wale wasioweza kutekeleza maagizo yanayotolewa kwao,  alisema. Alisema maagizo hayo yalitolewa kwa shirika hilo ili kuliboresha na kulifanya lifanye kazi kisasa na kwa ubunifu wenye kuongeza pato na kuongeza wigo wa watalii nchini.Alisema mara baada ya kuteuliwa katika wadhifa huo, alitoa maelekezo kwa shirika hilo kutumia makusanyo waliyonayo ikiwemo mafuvu ya zamadamu kwa ajili ya kuongeza watalii na sio kutegemea wanyamapori peke yake. Kama nchi ya Ethiopia inaweza kupata fedha nyingi kwa kutumia fuvu la binadamu ajulikanaye kama Lusi, huku Afrika Kusini ikifanya hivyo hivyo kwa nini Tanzania tusingekuwa na idadi kubwa ya watalii ikiwa kuna aina zaidi ya 700 za mambo ya kale,  alisema Dk Kigwangala na kuongeza kuwa bado nchi imekuwa haipati wageni.Alisema Idara ya Mali kale iliagizwa kukabidhi vitu vyote vya historia kwa Shirika la Makumbusho na fedha inayopatikana iweze kuboresha utendaji wa shirika lakini hadi sasa hata makabidhiano hayajafanyika.Aidha alisema kama Pyramid zilizopo nchini Misri zinaweza kutumika kwa kuitangaza nchi hiyo, ilhali Tanzania kuna fuvu mashuhuri sana la aina ya Zinjanthropus lililogunduliwa Bonde la Olduvai lakini hakuna mapato yoyote kutoka kwa watalii.Kadhalika alisema aliagiza Shirika hilo kuingia mkataba na Ngorongoro ili kujenga makumbusho ya mtu huyo wa kale ili kuongeza wigo wa watalii, jambo ambalo halijafanyika.Maagizo mengine ni pamoja na kujenga makumbusho ya Marais mkoani Dodoma, kujenga Makumbusho ya Tembo, kutafuta utaratibu ambao Tanzania inaweza kunufaika na mjusi mkubwa (Dinosarius) aliyeko katika makumbusho ya Berlin.