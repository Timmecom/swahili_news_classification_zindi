 BAADA ya juzi jioni Bajeti kwa mwaka wa fedha 2019/2020 kupitishwa na Bunge la Jamhuri ya Muungano wa Tanzania, gumzo mtaani limehamia kwenye leseni za udereva huku wengi wakipongeza serikali kwa hatua hiyo kwa kile walichodai kuwa kitapunguza usumbufu na rushwa kwa wanaohitaji.Baadhi ya wananchi, polisi kutoka maeneo mbalimbali nchini walisema kuwa uamuzi wa Serikali ya Awamu ya Tano umelenga kupunguza gharama zisizokuwa na msingi lakini pia inasaidia kupunguza rushwa pamoja na kupunguza usumbufu utakao okoa muda wa ujenzi wa taifa.Katika uwasilishaji wa Bajeti ya mwaka wa fedha 2019/20, Waziri wa Fedha na Mipango, Dk Philip Mpango katika mapendekezo ya Serikali alisema kuwa itaongeza muda wa leseni za udereva kutoka miaka mitatu ya sasa hadi mitano huku tozo zake zikipanda kutoka Sh 40,000 ya sasa hadi Sh70,000.Mapendekezo hayo yamepokelewa kama ifuatavyo; Adam Lutta ambaye ni Balozi wa Usalama Barabani nchi alisema kuwa hatua ya kuongeza muda wa leseni ni jambo jema kwani litapunguza mchakato na usumbufu uliokuwa unatokea kwenye upatikanaji wa leseni. Wakati mwingine watu walikesha na kupoteza muda mwingi wakishinda kwenye ofisi za leseni ili maombi yao ya leseni yashughulikiwe, lakini hata kama ilikuwa ni kwa mara moja kwa miaka mitatu, kusogezwa mpaka miaka mitano kutasaidia madereva kwa kuwapunguzia usumbufu,  alisema Lutta Kwa upande wake, ofisa mmoja wa Jeshi la Polisi upande wa Usalama Barabarani alisema utoaji wa leseni mpya utapunguza usumbufu kwa madereva, lakini itatoa muda wa kutosha kwa madereva kufuatilia leseni pale ambapo unakuta leseni zao zimeisha muda. Mara nyingi, unapomkamata dereva ambaye leseni yake imeisha muda wa kutumika huwa analalamika muda (miaka mitatu) kuwa mdogo wa matumizi ya leseni hiyo, lakini sasa miaka mitano sidhani kama watakuwa na visingizio,  alisema na kuongeza kuwa hatua hiyo itapunguzia adha kwa wananchi ambao wamekuwa wakidanganywa na vishoka kuwa watawasaidia kupata leseni. Ndeanka Alex, ambaye ni mkazi wa Mwanza alisema kuwa kwa muda kumekuwa na vishoka karibu na sehemu za kutolea leseni wakitafuta fedha zisizo halali na matokeo yake kusababisha madereva wasiokuwa na sifa wapate leseni. Naamini miaka mitano ya leseni moja itawakatisha tama vishoka ambao wanategemea kuitapeli serikali kwa kunyonya wananchi wanaotaka leseni. Mfano gharama halali ya kubadili leseni iliyoisha muda ni shilingi 40000 lakini utakapokutana na vishoka huwa wanakuambia kama unataka haraka utoe Sh 60000,  alisema Alex.Mkazi wa mkoani Kilimanjaro, Andrew Mneney alisema kuwa Serikali imewabeba wananchi kwenye suala la leseni na kwamba vishoka watapungua sambamba na usumbufu wa kusimamishwa mara kwa mara na polisi kwa ajili ya ukaguzi. Dereva wa basi la abiria  daladala  linalofanya safari zake kutoka Ubungo kwenda Temeke, Hassan Abdallah alisema kuwa tofauti ya bei ni ndogo isipokuwa upatikanaji wa leseni utakuwa ni rahisi.  Zile habari za kusubiri leseni muda mrefu zitaisha  mara unaambia vile vikadi havipo.Sasa naamini serikali haitatumia fedha nyingi hivyo upatikanaji wa leseni kwa wanaobadili utakuwa rahisi,  alisema dereva huyo. Kwa upande wake dereva wa pikipiki   bodaboda  aliyejulikana kwa jina moja la Side alisema kuwa serikali inaweka mikakati mizuri hivyo kilichofanywa kwa leseni ni kupunguza usumbufu na ile hali ya kwenda kumshawishi mtu ili akupe leseni.  Miaka mitano mingi, hapo unaaweza kufuatilia leseni vizuri. Hakuna presha ya kuipata hivyo siwezi kulazimika kumpa mtu fedha,  alisema.