 SERIKALI imewasilisha bungeni Muswada wa kuanzisha Wakala wa Maji na Usafi wa Mazingira Vijijini (RUWASA).Muswada huo pia unapendekeza makosa ya jinai na adhabu zake chini ya sheria inayopendekezwa, ambapo watumiaji maji vibaya watatozwa faini ya Sh milioni tano hadi milioni 10, huku watumiaji maji kinyume cha matumizi yaliyoidhinishwa, watatozwa Sh milioni tano au kifungo kisichopungua miezi sita. Muswada huo ulisomwa kwa mara ya pili na tatu bungeni jana na Waziri wa Maji, Profesa Makame Mbarawa ambao unaonesha kuwa Ruwasa pamoja na majukumu mengine, itasimamia miradi na utoaji wa huduma za maji vijijini, ikiwemo uchimbaji wa visima na ujenzi wa mabwawa.Muswada huo wenye sehemu 15, katika sehemu ya 11 inapendekeza uanzishwaji wa Ruwasa pamoja na kazi zake, hatua ambayo itaongeza ufanisi na uwajibaji katika utoaji wa huduma, kwani watalaamu wote wa maji watawajibika kwa wizara yenye dhamana ya maji. Pia, hatua hiyo itaimarisha ujenzi, usimamizi na uendeshaji wa miradi ya maji vijiji kutokana na kuboreshwa kwa muundo na usimamizi wa vyombo va watumiaji wa maji nchini.Muswada pia unaonesha kwamba kutakuwepo na uendelevu wa huduma za maji nchini, hivyo kuchochea utendaji katika sekta nyingine na kuongeza mchango wa sekta ya maji katika ukuaji wa uchumi. Pia muswada huo unabainisha majukumu ya watendaji au wasimamizi mbalimbali, ikiwa ni pamoja na jukumu la waziri mwenye dhamana na serikali za mitaa, majukumu ya Sekretarieti ya Mkoa na majukumu ya Serikali za Mitaa.Muswada pia unalenga kuendelea kutambua na kuanisha majukumu ya Mamlaka ya Udhibiti wa Huduma za Nishati za Maji (EWURA). Pia unaainisha ushiriki wa jamii kwa kuruhusu uanzishwaji wa vyombo vya watumiaji maji na kuainisha masharti ya mbalimbali, yanayohusu uanzishwaji wake na masuala ya fedha. Lakini pia unaonesha kuendelea kutambuliwa kuanzishwa kwa Mfuko wa Taifa wa Maji, ambao una lengo la kutafuta fedha kwa ajili ya kusaidia uwekezaji katika miradi ya maji.Akitoa ufafanuzi kuhusu muswada huo, Waziri Mbarawa alisema Muswada huo ukipitishwa kuwa sheria baada ya kusainiwa na Rais, utafuta Sheria ya Huduma ya Maji na Usafi wa Mazingira namba 12 ya Mwaka 2009 Sura ya 272.  Na pia utafuta Sheria ya Huduma ya Majitaka na Usafi wa Mazingira Dar es Salaam (Dawasa) namba 20 ya Mwaka 2001 sura namba 273 ili kubaki na sheria moja ya utoaji huduma za maji na usafi wa mazingira nchini,  alisema.Alisema hivyo serikali imeamua kuangalia upya mfumo wa utoaji maji nchini uliokuwa ukisimamiwa na taasisi mbili kufuta sheria za kuanzishwa kwake ili kuondoa mkanganyiko katika kutoa huduma za maji nchini. Profesa Mbarawa alisema wakati mwingine vyombo hivyo, vinakabiliwa na changamoto na kukosekana kwa watalaamu katika kusimamia miradi hiyo, na kuongeza kuwa; ipo haja ya kuangalia upya mfumo wa utoaji maji hapa nchini. Muswada huo umegawanyika katika sehemu 15, pamoja na mambo mengine unataka kuimarisha mfuko wa utoaji huduma ya maji nchini kwa kuanzisha Mfuko wa Uwekezaji wa Maji nchini, kama ilivyooneshwa katika Sheria ya Maji ya Mwaka 2009. Katika kifungu cha 66, muswada huo pia umebainisha adhabu kwa makosa mbalimbali yakiwemo ya kuosha au kufua, kuoga, kutupa, kusababisha au kuruhusu kitu kuingia kwenye miundombinu ya maji, ambapo mtu atakayetenda atatozwa faini ya Sh 50,000 hadi Sh milioni 1.