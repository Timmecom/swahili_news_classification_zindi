 WALIOKUWA wafanyakazi wa muda kwenye sekta mbalimbali zikiwamo za madini, ujenzi wa barabara, madaraja na nyinginezo wameanza kuwasilisha uthibitisho wao kwa Shirika la Taifa la Hifadhi ya Jamii (NSSF) kwa ajili ya malipo ya mafao yao.Wafanyakazi hao ni miongoni mwa walioandamana hivi karibuni hadi ofisi za NSSF Ilala kabla ya kuelekea Makao Makuu yaliyopo katikati ya Jiji kudai malipo ya Fao la Ukosefu wa Ajira kwa wafanyakazi wasiokuwa na taaluma.Maandamano hayo yalikuja siku chache baada ya Rais John Magufuli kuagiza kupitia kikao chake na viongozi wa Shirikisho la Vyama vya Wafanyakazi (TUCTA) kuwa kila Mfuko uendelee na mfumo wa kikokotoleo waliokuwa wanautumia kuwalipa wastaafu kabla ya kuunganishwa kwa mifuko hiyo na kutokea kwa mifuko miwili wa NSSF unaohudumia sekta binafsi na PSSSF unaoshughulikia sekta ya umma.Katika maagizo hayo Rais Magufuli pia aliagiza wafanyakazi waliokuwa kwenye ajira za muda zisizokuwa za kitaaluma kulipwa mafao yao yote pindi tu mradi husika unapomalizika au wakisitishiwa mkataba wao. Kutokana na agizo hilo, uongozi wa NSSF hivi karibuni uliwataka wanufaika na fao hilo kuanza kuwasilisha maombi yao kwenye ofisi zake ili hatua stahiki zichukuliwe ambapo jana gazeti hili lilishuhudia wafanyakazi hao kuanza kuwasilisha nyaraka zao. Juma Nasor aliyekuwa akifanya kazi kwenye ujenzi wa barabara alibainisha kuwa wamevutiwa na uamuzi huo wa NSSF wenye kutekeleza agizo hilo la Rais Magufuli.Hivi karibuni Meneja Kiongozi wa Matekelezo wa NSSF, Cosmas Sasi alibainisha kuwa malipo yatalipwa mara tu baada ya mfanyakazi husika kuhakikiwa. Alisema uhakiki huo utachukua siku 30 tangu mfanyakazi kuwasilisha ombi lake na kuwa kwa maombi yatakayotiliwa shaka yatafanyiwa uchunguzi kwa muda wa mwezi mmoja. Alisema NSSF imejipanga vyema kutekeleza uhakiki huo kwa wakati na muda mwafaka ili kila mwenye haki apewe haki yake kwa wakati huku akiwataka wenye kustahili kulipwa fao hilo kutosita kuwasilisha maombi kwenye ofisi za NSSF zilizopo kila Mkoa. Tumejipanga kuwalipa kwa wakati hawa wafanyakazi wote waliokuwa kwenye ajira ya muda na ambao labla ajira imesitishwa au mradi kuisha, hawa watapewa mafao yao yote,  alisema. Alifafanua zaidi kuwa kila mhusika akishapewa fedha zake zote alizokuwa amechangia NSSF ataongewezewa na asilimia nyingine ya fedha kama nyongeza. Alisema kwa wafanyakazi ambao wanafanya kazi za kitaaluma na walikuwa wakichangia zaidi ya miezi 18 wakisitishiwa ajira zao watalipwa asilimia 33.3 ya mshahara waliokuwa wakilipwa kwa miezi sita kabla ya kupata ajira nyingine. Alibainisha kuwa kwa wale waliokuwa wakichangia chini ya miezi 18 watalipwa asilimia asilimia 50.