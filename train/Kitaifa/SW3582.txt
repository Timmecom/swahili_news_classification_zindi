 RAIS wa Zanzibar Dk Ali Mohamed Shein, amekutana na kuzungumza na Rais wa Shelisheli, Danny Faure jijini Nairobi, Kenya na kueleza kwamba Zanzibar na Shelisheli zina mazingira ya kijiografia na shughuli za kiuchumi yanayofanana na watu wa nchi hizo wamekuwa wakishirikiana katika shughuli za kiuchumi na kijamii.Katika mazungumo hayo, Rais Shein alihimiza haja ya kuimarisha uhusiano wa kidugu na kihistoria uliopo baina ya nchi mbili hizo.Rais Shein alikumbushia mambo waliyozungumza na Rais wa zamani wa Shelisheli, James Michel walipokutana wakati wa mkutano wa nchi za Visiwa vya Samoa Septemba mwaka 2014.Amesema viongozi hao walipokutana walizungumza haja ya kuimarisha ushirikiano katika masuala mbalimbali ya uchumi wa bahari, ikiwemo sekta ya utalii, uvuvi , usafiri wa anga na masuala, kwa kuzingatia kwamba hayo ni maeneo muhimu ya kiuchumi kwa nchi wanachama wa Jumuiya ya Nchi zinazopakana na Bahari ya Hindi (IORA).Rais Shein amesema itakuwa ni vyema serikali iliyopo madarakani hivi sasa na Rais Danny Faure ikaendeleza ushirikiano katika maeneo hayo na mengine mapya kwa kuzingatia mahitaji ya wananchi na mwenendo wa kiuchumi wa hivi sasa.Aidha, alileleza kwamba Serikali ya Zanzibar na Serikali ya Jamhuri ya Muungano wa Tanzania zitaendeleza kushirikiana na serikali ya Shelisheli katika masuala ya ulinzi na salama.Vilevile, alihimiza haja ya viongozi wa pande hizo mbili kuwa na utaratibu wa kutembeleana mara kwa mara na kusisitiza haja ya viongozi kukutana pamoja kwa ajili ya kubainisha na kutiliana saini maeneo ya ushirikiano baina ya Shelisheli na Zanzibar.Rais Faure alitoa shukurani kwa Rais Shein kwa kutenga muda maalumu wa kukutana kwa ajili ya kujadili masuala muhimu ya kiuchumi na kijamii kwa ajili ya kuimarisha ustawi wa wananchi wa pande mbili hizo.Alieleza kwamba ushirikiano baina ya Shelisheli na Zanzibar una historia ndefu na umezidi kuimairika baada ya kuundwa kwa Jamhuri ya Muungano wa Tanzania.Rais Faure alisema wananchi wa Shelisheli wanamkumbuka na kuthamini mchango wa Jamhuri ya Muungano wa Tanzania katika masuala mbalimbali ya kiuchumi, kiulinzi na kiusalama na watahakisha wanaendeleza uhusiano huo.Alisema maeneo ya ushiriakiano yaliyojadiliwa nchini Samoa ni muhimu na serikali yake iko tayari kuyaendeleza na kuongeza maeneo mapya ambayo yataonekana muhimu kwa pande mbili hizo.