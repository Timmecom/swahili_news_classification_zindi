 MKURUGENZI Mtendaji wa Benki ya Maendeleo ya TIB, Charles Singili (pichani) ameteuliwa kuwa Mwenyekiti wa Kamati Ndogo ya Taasisi za Fedha za Maendeleo ya Jumuiya ya Maendeleo ya Nchi za Kusini mwa Jangwa la Sahara (SADC -DFI) yenye jukumu la kuhamasisha na kuwezesha taasisi za fedha za ukanda huo kupata fedha na kuwekeza kwenye sekta zinazokuza uchumi.Akizungumza na vyombo vya habari Dar es Salaam juzi, Singili alisema nafasi hiyo ni muhimu kwa nchi kwani imekuja wakati mzuri ambapo viongozi wa juu wa SADC kwa sasa wanatoka Tanzania akiwemo Makamu Mwenyekiti wa Marais wa Jumuiya hiyo kwa sasa, ambaye ni Rais John Magufuli ambaye Agosti mwaka huu atakuwa mwenyekiti rasmi wa jumuiya hiyo. Singili alisema nafasi aliyoteuliwa ni ya kipindi cha miaka miwili na kwamba katika uteuzi huo, TIB itahamasisha ushiriki wa hali ya juu wa taasisi za fedha nchini katika ukanda wa SADC ili kupata fedha kwa ajili ya kuwekeza kwenye sekta za kukuza uchumi. Tunashukuru kwa kupata nafasi hii imekuwa wakati mzuri ambapo hata viongozi wa juu wa SADC kwa sasa Tanzania inaongoza, tunapokea majukumu haya na tunaahidi kufanya kazi ili iwe chachu ya maendeleo katika ukanda huu nan chi yetu ifaidike pia,  alisema Singili. Alisema moja ya majukumu ya SADC DFI ni kushiriki kwenye miradi na kutafuta fedha kwa ajili ya kutekeleza miradi ya maendeleo kwenye ukanda huo kwa kusaidiana na taasisi wahachama ili kusiwezesha kutekeleza wajukumu yao. Alisema kwa uteuzi huo Tanzania ina nafasi ya kipekee katika ukanda wa Sadc kutukana na nafasi yake kijiografia na pia uwepo wa maliasili nyingi kama vile madini, maji mimea na wanyama pori.Aidha alisema benki hiyo itashirikiana na benki nyingine na serikali kwa kujenga mazingira wezeshi ili nchi iwe mwenyeji wa mfuko wa Sadc wa kuandaa miradi ambao utatoa kipaumbele kwa miraid ya Tanzania kupata fedha . Katika hatua nyingine, benki hiyo imeorodheshwa katika jedwali la heshima la Afrika miongoni mwa taasisi bora za fedha za maendeleo zinazofanya vizuri katika eneo la utawala bora na makundi ya uendeshaji. Akizungumzia hilo Mkurugenzi Mtendaji wa benki hiyo, Singili alisema Katibu Mkuu wa Chama cha Taasisi za fedha na Maendeleo ya Afrika (AADFI) alitaja benki hiyo kuwa bora kwa kupata asilimia 80 katika tamko lililotangazwa hivi karibuni. Alisema vigezo mbalimbali vimetumika kupata taasisi bora ikiwemo kuchunguza jinsi wanavyozingatia kanuni za utawala bora.