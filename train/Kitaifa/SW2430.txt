 WAKALA wa Mabasi Yaendayo Haraka (DART) ambao mradi wake umekuwa wa kupigiwa mfano Afrika Mashariki, umesema umejipanga vizuri kuupokea ugeni wa washiriki wa mkutano wa wakuu wa nchi na Serikali wanachama wa Jumuiya ya Maendeleo Kusini mwa Afrika (SADC).Mkutano huo utafanyika jijini Dar es Salaam Agosti 17 na 18 ukitanguliwa na mikutano ya watendaji, mawaziri na maonesho ya Wiki ya Viwanda kuanzia Agosti 5 hadi 16.Mkutano huo utakaofanyika kwenye ukumbi wa Mwalimu Nyerere jijini Dar es Salaam unawashirikisha watu kutoka nchi 16 za jumuiya hiyo wakiwemo wakuu wa nchi na serikali.Akizungumza na gazeti hili jana kwa simu, Mtendaji Mkuu wa DART, Ronald Lwakatare alisema huduma za mabasi hayo kwa umma zimeboreshwa zaidi kwa sasa na matarajio yao ni kwamba wageni wanaokuja kwa ajili ya mkutano wa SADC watafurahia usafiri huo. Huduma sasa imekuwa nzuri zaidi tofauti na ilivyokuwa Februari na Machi mwaka huu. UDART (Kampuni inayoendesha mradi huo) imefanya matengenezo makubwa ya mabasi sasa kwa siku mabasi 120 yanakuwa barabarani,  alisema Lwakatare.Kwa mujibu wa Lwakatare, mabasi yote yaliyopo kwa mujibu wa mkataba ni 140 na kutokana na matengenezo, yalio barabarani ni 120 ingawa siku nyingine hufika 126.Lwakatare anasema wao DART na UDART wanafanya kazi pamoja na wanawakaribisha wageni watakaofika Tanzania kwa ajili ya mkutano wa SADC kutembelea maeneo muhimu na ya makazi kujifunza utamaduni wa Watanzania na kote huko anaamini hawatakwepa kutumia mabasi ya mwendokasi.Mtendaji huyo amewasihi wananchi wanaotumia mabasi hayo, wengi wakiwa ni wakazi wa Mbezi, Kimara, Ubungo, Magomeni, Kivukoni, Kigamboni, Gerezania na Morocco, kutumia kwa ustaarabu usafiri huo ili kujilinda wasiumie, kwani maboresho yamesaidia mabasi kuongezeka tofauti na awali.Alisema uwezo wa mabasi hayo yenye viti 40 pekee kila basi kwa mabasi yote ni kubeba abiria 100 hadi 140 kwa mabasi makubwa na 80 kwa mabasi madogo, hivyo watu wazima (wasio na ulemavu, ugonjwa, ujauzito, watoto au wazee), hawapaswi kugombea viti hivyo vichache na kuwazuia wenye uhitaji kukaa wakati safari kwa wastani haizidi dakika 45.Mkutano huo wa SADC unatanguliwa na maonesho ya Wiki ya Viwanda itakayowashirikisha Watanzania na wageni kutoka nchi 16 wanachama wa jumuiya hiyo na tayari baadhi wameanza kuwasili ikiwemo watendaji, wafanyabiashara na wataalamu kwa ajili ya maandalizi na matukio hayo.