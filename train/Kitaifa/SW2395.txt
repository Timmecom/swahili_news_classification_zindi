 SHIRIKA la Umeme Tanzania (TANESCO) limetupiwa lawama, kutokana na kuteketea kwa vyumba 12 vya kulala mapadri vilivyopo katika jengo la ghorofa moja la Seminari ya Kanisa Katoliki Segerea jijini Dar es Salaam.Akizungumza kwenye eneo la tukio jana, Mkuu wa Seminari hiyo, Padri Thobias Ndabhatinya alimwambia Mkuu wa Wilaya ya Ilala, Sophia Mjema kuwa kwa siku kadhaa zilizopita, hitilafu ya umeme ilianza katika seminari hiyo na walitoa taarifa Tanesco, ila hawakufika kushughulikia. Kumekuwa na matukio ya hitilafu ya umeme hapa Seminari kwetu umeme unakuja mwingi na kupungua, tumetoa taarifa Tanesco na pia huwa tuna kundi la kijamii ambalo Tanesco wapo na tunawasiliana na hata jana asubuhi saa tatu tumepiga simu kwao kuwaambia tatizo wakasema wanakuja, hawakuja, nikapiga tena simu mchana saa sita hawakuja na moto ndio ukazuka saa tano na nusu usiku,  alisema Padri Ndabhatinya.Alisema awali miezi takribani mitatu, walipiga simu Tanesco kuwajulisha kuhusu tatizo la umeme kucheza na waliwajibu kuwa wazime swichi, ila hawakufika kushughulikia .Alisema kwamba hitilafu ya umeme, imekuwa kubwa na ni tatizo la mara kwa mara. Akizungumzia moto huo ulioteketeza vyumba vya mapadri wote 12 wa seminari hiyo ambayo ni Chuo cha Upadri, Padri Ndabhatinya alisema saa tano na nusu usiku wa juzi, wakati baadhi ya mapadri wamelala na wengine walikuwa wakizungumza kwenye sakafu ya ghorofa hiyo, walisikia harufu ya kuungua kwa kitu kama plastiki. Tukiwa baadhi yetu tunazungumza hapa chini (anaonyesha eneo walilokuwa) na wengine wamelala tulisikia harufu ya kuungua kwa kitu kama plastiki na tulipotoka nje tuliangalia juu ghorofani na kubaini moto kwenye chumba kimoja unawaka na kuanza kusambaa vyumba vingine, alisema Padri Ndabhatinya.Alieleza kuwa walipoona hivyo, waliomba msaada kwa wanafunzi seminarini hapo na wakazi wa jirani, na kutuma taarifa kwenye kundi ya mtandao wa kijamii, baada ya kupiga simu Idara ya Zimamoto bila mafanikio halikadhalika Polisi wa Kituo cha Stakishari. Baada tu ya kuona moto, tulipiga simu Tanesco, haikupokelewa, tukapiga Zimamoto hatukuwapata, Polisi Stakishari hatukuwapata pia, ndipo tukatuma ujumbe kwenye kundi la kijamii ambapo na Tanesco wapo; na baada ya saa moja vyombo vya uokozi vikaja na kusaidia kuuzima, lakini moto ulishasambaa na kuteketeza vyumba vyote,  alisema.Padri Ndabhatinya aliwashukuru majirani wa eneo hilo, akiwemo Mwenyekiti wa Serikali ya Mtaa huo wa Stakishari, George Mtambalike ambaye alisaidia kwenye uokozi na kuwapa sehemu ya malazi mapadri kadhaa baada ya kutokea kwa tukio hilo.Alisema pamoja na moto huo, hakuna mtu aliyejeruhiwa kwa sababu walifanikiwa kuwatoa mapadri wote nje, ingawa mali zote zilizokuwamo ndani, sambamba na mtambo wa mawasiliano ya intaneti wenye thamani kubwa, vimeteketea.Akithibitisha tukio hilo, Kamanda wa Polisi, Mkoa wa Kipolisi Ilala, Kamishna Msaidizi wa Polisi, Salum Hamduni alisema ni kweli vyumba zaidi ya 12 vya seminari hiyo vya kulala mapadri, vimeteketea kwa moto, ila hakuna madhara kwa binadamu.Kamanda Hamduni alisema chanzo cha moto bado ni mapema sana kusema, kwa kuwa uchunguzi bado unaendelea. Alisema kwamba moto huo ulizimwa kwa ushiririkiano wa wananchi na vyombo vya zimamoto. Ni kweli kuna ajali ya moto eneo la Segerea Seminari, ila hakuna madhara kwa binadamu, bali mali zote zimeteketea ndani kwenye vyumba hivyo na thamani yake bado tathmini haijafanywa, lakini uchunguzi unaendelea kubaini chanzo, alisema Kamanda Hamduni.Hata hivyo, HabariLeo lilimtafuta Meneja wa Tanesco Wilaya ya Segerea, Hussein Mwankunja, kuzungumzia lawama walizotupiwa. Alisema ni kweli moto umetokea kwenye seminari hiyo na kwamba mafundi bado wako kwenye eneo la tukio.  Ni kweli moto umeteketeza vyumba hivyo na mafundi wetu wako eneo la tukio wanafanya uchunguzi, siwezi kusema chanzo cha moto kwa sasa, ngoja tumalize uchunguzi tutajua,  alisema Mwankunja.Alipoulizwa kama walipewa taarifa za hitilafu ya umeme huo tangu jana kabla ya tukio, Mwankunja alisema hawezi kuzungumza chochote kwa sasa, hadi hapo mafundi watakapomaliza uchunguzi eneo la tukio.Kwa upande wake, Mkaguzi Msaidizi wa Kikosi cha Zimamoto Wilaya ya Ilala, Isakwisa Mwakasangula aliyefika eneo la tukio, alisema uchunguzi wa awali umebaini moto ulianza kwenye moja ya vyumba vya mapadri hao.Alisema moto ulianzia kwenye chumba cha Padri Benedict Shemfumbwa na ulianzia kwenye vifaa vya umeme, ambavyo ni kompyuta na mashine ya kudurufu. Alisema kwamba pamoja na kuwepo kwa vifaa hivyo, pia kulikuwa na karatasi.Akizungumzia tukio hilo baada ya kutembelea eneo hilo, Mkuu wa Wilaya ya Ilala, Mjema alitoa pole na kusema wamefika eneo hilo, kuona jinsi ya kuwasaidia kwa mambo yale yanayohitaji msaada wa haraka.Alisema pamoja na moto huo kuleta madhara ya mali zilizokuwepo, anashukuru hakuna madhara kwa binadamu na kwamba watawasiliana na Tanesco, kufahamu zaidi kuhusu jinsi walivyoshughulikia hitilafu hiyo ya umeme uliyotajwa. Kwanza poleni sana, tunashukuru hakuna madhara kwa binadamu, licha ya mali zote kuteketea lakini tumechukua hilo la hitilafu ya umeme unayosema ya mara kwa mara, tutawasiliana na Tanesco tuwaambie wanapopewa malalamiko ya hitilafu ya umeme wayashughulikie kwa wakati, ingawa hatujathibitisha kuwa ndio chanzo kwenye hili, alisema Mjema.Hata hivyo, alisema uongozi wa wilaya yake, watajipanga ili angalau kila tarafa iwe na Kituo cha Zimamoto kwa ajili ya kurahisisha shughuli za uokozi kwenye maeneo yao.