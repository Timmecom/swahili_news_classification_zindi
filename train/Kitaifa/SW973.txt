 SERIKALI ya Tanzania imesema inatambua umuhimu wa Mahakama ya Afrika na Haki za Binadamu (Af- CHPR) katika kuhamasisha misingi ya haki za binadamu ambayo Tanzania imeridhia na ndio maana imekuwa ikipeleka wanasheria wake kujibu madai mbalimbali ambayo yamekuwa yakifikishwa mahakamani hapo.Aidha Serikali imesema licha ya gharama kubwa ya kushughulikia kesi mbalimbali zinazofunguliwa na walalamikaji katika Mahakama hiyo haitaweza kudharau wito wa mahakama hiyo kwa kuwa inatambua umuhimu wake.Mkurugenzi Msaidizi katika Ofisi ya Wakili Mkuu wa serikali anayeshughulikia Haki za Binadamu, Alecia Mbuya alisema hayo juzi wakati wa uzinduzi wa kitabu chenye ripoti za sheria pamoja na hukumu mbalimbali zilizotolewa na mahakama hiyo tangu mwaka 2006 hadi 2016. Tanzania ni miongoni mwa nchi zilizochangia kutunga sheria na maamuzi ya mahakama hii pamoja na ripoti ya kitabu hiki tunachokizindua, kwa wale mnaofatilia maendeleo ya utendaji kazi wa mahakama zaidi ya nusu ya kesi zilizofunguliwa hapa na ambazo bado zinasubiri zinatoka nchini kwetu zikiwa zimefunguliwa na mashirika yasiyo ya kiserikali na watu binafsi,  alisema Mbuya.Alisema pia kutokana na umuhimu wa mahakama hiyo,Tanzania ndio nchi ambayo kesi zake nyingi zilizopelekwa na watu pamoja na mashirika binafsi zimetolewa maamuzi ambayo serikali imeyaheshimu kwa kutekeleza maagizo ya Mahakama hiyo.  Hivi sasa katika mahakama hii kuna kesi zaidi ya 60 ambazo ofisi ya Mwanasheria Mkuu wa serikali na sasa Wakili Mkuu wa serikali imekua ikifika katika mahakama hii kutekeleza wajibu wake, ukiangalia kwa karibu gharama za kushughulikia kesi hizi ni kubwa sana jambo ambalo hatukua nalo hapo awali, lakini hatutaweza kuacha,  alisema Mbuya.Makamu wa Rais wa Mahakama hiyo, Jaji Ben Kioko alisema uzinduzi wa ripoti ya kisheria utasaidia nchi wanachama kusoma hukumu ambazo zimetolewa tangu uhai wa mahakama hiyo ambayo ilianza kufanya kazi nchini Ethiopia kabla ya kuamishiwa jijini Arusha mwaka 2006.