 MAHAKAMA ya Mwanzo Mbesa wilayani Tunduru Mkoani Ruvuma, imewahukumu kifungo cha miezi mitatu jela au kulipa faini ya Sh 300,000, wazazi 21 kwa kosa la kutowapeleka watoto wao shule badala yake kuwatumia kwa kazi za mashambani.Aidha, imetoa hukumu ya kuchapwa viboko vinne kila mmoja, watoto wao 21 ambao ni wanafunzi wa shule ya sekondari Mbesa kwa kosa la kutokwenda shule. Hukumu hiyo imetolewa juzi na Hakimu wa mahakama hiyo, Kavula Katabu na wazazi wawili kati yao waliachiwa huru baada ya kulipa faini hiyo.Akitoa hukumu hiyo mbele ya wananchi wa kijiji cha Mbesa, Hakimu Katabu alisema wazazi hao wametiwa hatiani kwa mujibu wa kifungu cha 8(E) na kifungu cha 14 cha Sheria ya mtoto ya mwaka 2009.Alisema wanafunzi wamekutwa na kosa la kukataa kwenda shule na hivyo kuwatia hatiani wote kwa mujibu wa Sheria ya Elimu namba 25 cha mwaka 1978 kifungu cha 2 na kifungu kidogo cha 4.Wakizungumza nje ya mahakama hiyo, baadhi ya wananchi wamepongeza uamuzi wa mahakama hiyo kuwa utasaidia kupunguza utoro wa wanafunzi na wazazi wenye tabia ya kukatisha masomo watoto wao na badala yake, kuwatumia kufanya kazi za nyumbani ikiwemo kuokota korosho mashambani.Ali Mohamed na Rashid Said walisema hukumu hiyo imefika wakati muafaka kwani ni msimu wa kuandikisha watoto kuanza elimu ya awali, msingi na watakaochaguliwa kuingia kidato cha kwanza.Mkuu wa Wilaya ya Tunduru, Juma Homera alisema operesheni ya kuwasaka wazazi na watoto wasiotaka kwenda shule ni endelevu katika tarafa zote saba. Aliwataka wazazi na walezi kupeleka watoto wao shule kupata elimu ambayo ndiyo urithi mkubwa kwao badala ya kuwafanyisha kazi zao.