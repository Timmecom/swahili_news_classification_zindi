 WAZIRI wa Nchi, Ofisi ya Rais, Tawala za Mikoa na Serikali za Mitaa, Selemani Jafo ametoa siku 68 kwa halmashauri nne kurejesha fedha za Mradi wa Elimu (Equip) zilizotumika kinyume cha utaratibu.Pia ameagiza ndani ya siku saba Mweka Hazina wa Manispaa ya Iringa, Saad Ishabairo kuchunguzwa na ikibidi ashushwe cheo mara moja.Jafo aliyasema hayo hayo jana jijini hapa na kufafanua kuwa halmashauri hizo ni kati ya halmashauri nane zilizotumia kiasi cha Sh milioni 912.7 kinyume cha utaratibu.Alizitaja halmashauri hizo zinazotakiwa kurejesha fedha kuwa ni Kigoma Ujiji, Butiama, Liwale na Bahi. Halmashauri nane zilibainika kutumia fedha za elimu kiasi cha Sh milioni 912.7 kinyume cha malengo ya fedha hizo na kutakiwa kiwa kurejesha, hata hivyo hamashauri nne zilitolitii agizo hilo. Tumekuwa tunatekeleza miradi mbalimbali katika halmashauri zetu, katika sekta ya elimu tuna Mradi wa Equip 2 ambao utekelezaji wake umebainika kuwa na changamoto ya matumizi mabaya ya fedha za miradi ambazo zilitolea ili kuhakikisha tunasukuma mbele suala zima la elimu,  alisema Jafo. Takribani Sh 912,720,559.40 zilitumika vibaya na halmashauri nane, ambazo ni Kigoma Manispaa, Busega, Butiama, Liwale, Lindi Manispaa, Mpwapwa, Chemba na Bahi.  Tamisemi iliamua kutoa maelekezo mahususi baada ya kuwaita wakurugenzi na maofisa wao kufanya kikao Morogoro na iliagizwa fedha zilipaswa kurudishwa ifikapo Desemba 31, mwaka jana.Jafo aliongeza:  Katika suala hilo halmashauri kadhaa ziliweza kurudisha, lakini bado nne hazijakamilisha, jambo hili kwetu sisi kama Tamisemi limetuhuzunisha sana kama tunatoa maelekezo lengo ni kutekelezwa. Baada ya kuwasikiliza wakurugenzi wa halmashauri hizo ambao nimewaita na kukutana nao nimesikitishwa sana na Halmashauri ya Kigoma Ujiji na Butiama hali zao ni mbaya. Kutokana na hali hiyo kwa halmashauri zote nne ziwe zimerejesha fedha ifikapo Machi 28, mwaka huu, lengo la kutekeleza miradi kama ilivyokusudiwa. Aliagiza wakurugenzi wote kuhakikisha matumizi ya fedha yanaendana na utaratibu uliwekwa katika fedha hizo. Sitarajii fedha yoyote ya maendeleo iliyotengwa kwa ajili ya mradi wowote ikatumika kinyume na utaratibu,  alisema na kuongeza kuwa pia ametoa wiki moja kwa Katibu Mkuu wa wizara hiyo kumchunguza Mweka Hazina wa Manispaa ya Iringa, Ishebairo kutokana na kutotimiza wajibu wake akiwa Halmashauri ya Bahi, Katika matumizi mabaya ya fedha kuna watu walishindwa kutimiza wajibu wao. Kwa mfano, Butiama unaona wazi kwamba katika fedha hizi Ofisa Mipango hakutimiza wajibu wake, aliyekuwa Mweka Hazina na mkurugenzi, pia hivyo basi namuelekeza mamlaka ya nidhamu ya ofisa mipango na aiyekuwa mweka hazina hatua za kuwashusha kuwaondoa katika nafasi zao na mkurugenzi taratibu zingine za kiofisi zinaendelea,  alieleza. Kwa Bahi, aliyekuwa Mkurugenzi (Rachel Chuwa ambaye alisimamishwa) uchunguzi unafanyika na aliyekuwa Mweka Hazina Saad Ishabairo kwa halmashauri hiyo alishindwa kutimiza vizuri wajibu wao. Pamoja na kuwa amehamishiwa katika Manispaa ya Iringa, kwa sababu hii inaweza kuwa kasumba anaharibu hapa anaenda kwingine namuelekeza katibu mkuu afanye uchunguzi wa kina kubaini kilichojiri. Hata kama mtu amestaafu atafutwe ahojiwe nini kilitokea mpaka fedha hizo zimeweza kupotea provide mtu huyo yupo, ni lazima kila mtu atabeba msalaba wake kwa sasa kwa sababu hatutaweza kuvumilia mambo yoyote ambayo yanaleta hujuma katika kuwahudumia wananchi. Lakini naomba niwatahadharishe wakurugenzi wote katika mamlaka ya serikali za mitaa maelekezo yangu ya leo yanagusa katika maeneo mbalimbali kumekuwa na vitendo vya hovyo watu wanachukua fedha wanatumia kinyume na maelekezo na wala hawataki kufuata miongozo halali iliyowekwa ya matumizi ya serikali,  amesema.Katika hatua nyingine, Jafo ametoa maelekezo kwa Naibu wake, Mwita Waitara kuhakikisha anapitia na kukagua miradi yote ya elimu na kuangalia kama fedha zilizotengwa katika sekta hiyo zimetumika kama ilivyokusudia na kumtaka kuwa mkali anaposimamia miradi hiyo.