 WATU watano wakiwa ndugu wa kiume wa familia moja waliopigwa risasi na askari wa Wakala wa Huduma za Misitu (TFS) na kulazwa kwa matibabu katika Hospitali Teule ya Mkoa wa Katavi, wamehamishiwa Hospitali ya Rufaa ya Mkoa wa Mbeya kwa matibabu ya kibingwa, ikiwamo kuwatoa risasi kwenye miili yao.Wanaume hao ni wakazi wa Kijiji cha Ikongwe kilichopo katika Halmashauri ya Nsimbo wilayani Mpanda ambao walituhumiwa na askari hao wa TFS kuwa walikuwa wamevamia Hifadhi ya Misitu Msaginya, ambao unahifadhiwa na kumilikiwa na TFS na kufanya shughuli za kibinadamu ikiwemo kilimo.Kutokana na kujeruhiwa vibaya na risasi za moto katika sehemu mbalimbali za miili yao, watano hao walikimbizwa na kulazwa kwa matibabu katika Hospitali Teule ya Mkoa wa Katavi iliyopo katika Mji wa Mpanda. Watano hao ni Filbert Patrick (40) aliyejeruhiwa mguuni na wadogo zake watatu Joseph Patrick (27) amejeruhiwa kifuani, Geoffrey Patrick (39) aliyejeruhiwa mkono wa kushoto na Januari Patrick (22) aliyejeruhiwa begani.Mwingine ni Nkuba Sai aliyejeruhiwa mkono wa kushoto. Taarifa zilizolifikia gazeti hili zimeeleza kuwa watano hao wamelazimika kuhamishiwa Mbeya kwa matibabu ya kibingwa baada ya madaktari wa Hospitali Teule ya Katavi kushindwa kutoa risasi zilizomo ndani ya miili yao ambayo imeharibu pia mifupa kutokana na kutokuwepo kwa huduma ya x-ray hospitalini hapo.Baadhi ya ndugu wa majeruhi hao kwa masharti pia ya kutoandikwa majina yao, wamekiri majeruhi wote watano tangu juzi wamesafirishwa jijini Mbeya kwa matibabu ya kibingwa katika Hospitali ya Rufaa ya Mkoa. Akizungumzia hilo, Mbunge wa Jimbo la Nsimbo, Richard Mbogo alithibitisha kutokana na Hospitali Teule ya Mkoa wa Katavi kutokuwa na x-ray, majeruhi hao wamelazimika kuhamishiwa Mbeya ili wapatiwe huduma za kibingwa.Alieleza kusikitishwa kwake na kitendo kilichofanywa na askari wa TFS huku akisisitiza hawakuwa na sababu yoyote ya kutumia nguvu kubwa kiasi hicho kuwapiga risasi wananchi ambao hawakuwa na silaha zozote zile.  Eneo hili linalodaiwa na TFS lilipimwa kwa mujibu wa sheria ya mwaka 2002 na kuwa eneo la wananchi ili waishi na kufanyia shughuli za kibinadamu ...isitoshe waliopima eneo hilo mwaka huu ilikuwa ni Halmashauri ya Wilaya ya Mpanda kabla ya kuanzishwa kwa Halmashauri ya Nsimbo,  alisema Mbogo.Kamanda wa Polisi Mkoa wa Katavi, Damas Nyanda juzi alikiri kuokota ganda la risasi lililotumika katika bunduki aina ya shotgun katika eneo hilo la tukio ambao inadhaniwa kutumika na askari hao wa TFS. Pia alikaririwa akisema ameagiza askari wote wa TFS waliohusika wasakwe na wakamatwe ili wahojiwe na watakaobainika wafikishwe mahakamani, lakini jana alipohojiwa hakuwa tayari kuthibitisha kama wameshawakamata au wanaendelea kusakwa.Kwa mujibu wa Diwani wa Kata ya Sitalike, Adamu Cherehani, kiini cha shambulio hilo ni askari hao wa TFS kufyeka mahindi katika shamba la wanakijiji ambao baadaye kama 10 walijitokeza na kuanza kuwazomea, na wakati wakiondoka katika gari lao, askari hao walianza kuwashambulia wananchi hao kwa kuwapiga risasi za moto na watano kujeruhiwa vibaya sehemu mbalimbali za miili yao wanne kati yao ni ndugu.