 VIONGOZI mbalimbali wa dini na wa kitaifa wamewataka Waislamu nchini kote kutenda matendo mema, kuwa wamoja, kuimarisha mshikamano na madhehebu mengine na kuvumiliana.Waliyasema hayo katika matukio tofauti jana katika sherehe za Idd el Fitr ambapo Waislamu wote nchini waliungana na wenzao duniani kote kuadhimisha sikukuu hiyo. Waziri Mkuu, Kassim Majaliwa amewataka Waislamu nchini kutumia Sikukuu ya Idd el Fitr kutenda matendo mema pamoja na kuwakumbuka yatima na wajane. Aliyasema hayo katika Msikiti wa Anwar uliopo Msasani, Dar es Salaam aliposhiriki Swala ya Idd el Fitr na baadaye Baraza la Idd lililofanyika ukumbi wa Tanga Beach Resort mjini Tanga.Majaliwa aliwasisitiza waumini hao kuendelea kuwa wamoja, kuimarisha mshikamano na madhehebu mengine pamoja na kuvumiliana kama walivyokuwa katika Mwezi Mtukufu.  Leo (jana) ni siku kubwa na muhimu Waislamu wanahitimisha mfungo wa Mwezi Mtukufu wa Ramadhani na kusherehekea Sikukuu ya Idd el Fitr, hivyo tuendeleze matendo mema; tumeona utulivu uliojitokeza katika Mwezi Mtukufu, na jambo hili limesisitizwa na viongozi wa dini, tuendelee kuwa wamoja,  alisema Waziri Mkuu. Aliwakumbusha pia wazazi na walezi kuwaongoza watoto wao kwa kuwapa mafundisho ya dini yatakayowawezesha kumjua Mwenyezi Mungu na kuwa raia wema. Naye Imamu wa Msikiti huo, Shehe Mhina alisema Waislamu wanatakiwa kuitumia sikukuu ya Idd el Fitr kuhamasisha amani na kuwasaidia watu wasiokuwa na uwezo na kuwasisitiza kuyaendeleza mema yote waliyoyafanya katika kipindi cha mwezi Mtukufu wa Ramadhani, ikiwa ni pamoja na kuwaheshimu na kuwajali wazazi wao. Dk Shein aeleza masikitiko Katika hatua nyingine, Rais wa Serikali ya Mapinduzi Zanzibar, Dk Ali Mohamed Shein, amesikitishwa na matukio ya vitendo viovu vinavyoashiria kuporomoka kwa maadili kwa jamii ya Waislamu katika kipindi cha Mwezi Mtukufu wa Ramadhani. Aliyasema hayo wakati akilihutubia Baraza la Idd katika Ukumbi wa Shehe Idriss Abdull Wakil Kikwajuni Unguja. Dk Shein aliyabainisha matukio hayo kuwa ni pamoja ubakaji, wizi na uvutaji wa sigara mchana, mambo yaliyowaudhi wengine na kuonesha mwenendo mbaya wa vijana na waumini wa dini ya Kiislamu, na kuongeza kuwa mambo hayo yamekatazwa katika Kitabu Kitakatifu cha Kurani. Tumemaliza Mfungo wa Ramadhani mwezi wenye fadhila nyingi na dhawabu, lakini si mwisho wa kufanya mambo mema tunayotakiwa kuyafanya na Mola wetu... tufanye ibada kwa wingi na kuwasaidia wale wasiokuwa na uwezo,  alisema na kuongeza.   Nawaomba viongozi wa dini mkiwemo mashehe na maimamu kuendelea kutoa mafundisho kwa vijana wetu kuhusu tabia nzuri na mambo yote wanayotakiwa kuyafanya pamoja na kuwaelekeza mambo yapi yaliyokatazwa kwa mujibu wa Kitabu Kitakatifu cha Kurani. Kuhusu uwajibikaji, aliwakumbusha watendaji na viongozi wa serikali kuhakikisha wanatimiza vyema majukumu yao ili kuleta mafanikio kwa wananchi na kupiga hatua ya maendeleo. Dk Shein pia aliwataka wananchi kulipa kodi pamoja na kuchukua risiti wakati wanapofanya manunuzi ya kibiashara kwani kushindwa kufanya hivyo ni sawa na kulikosesha taifa mapato.Kwa upande wake Shehe Khamis Gharib kutoka Ofisi ya Mufti Mkuu wa Zanzibar, aliwakumbusha Waislamu wakati wa hotuba ya Sala ya Idd katika Viwanja vya Maisara kuwa kumalizika kwa Mwezi Mtukufu wa Ramadhani isiwe fursa kwa waumini hao kutenda maovu na kumchukiza mola wao bali waendelee kufanya matendo mema. Baadhi ya viongozi waliohudhuria Baraza la Idd ni pamoja na Makamu wa Pili wa Rais, Balozi Seif Ali Iddi, Rais Mstaafu wa Zanzibar, Amani Abeid Karume, Mufti wa Zanzibar, Shehe Saleh Kabi na viongozi wengine wa dini. Maombi kwa Rais Magufuli Katika kusherehekea Sikukuu ya Idd el Fitr, Shehe wa Mkoa wa Kigoma, Hassan Iddi Kiburwa aliwataka Waislamu na Watanzania wote kumuombea Rais John Magufuli ili awe na afya njema katika kutekeleza wajibu alionao wa kuwaletea wananchi maendeleo.Shehe Kiburwa alisema wakati wa swala ya Idd el Fitr iliyofanyika kimkoa viwanja vya Shule ya Msingi Ujiji kuwa Watanzania hawanabudi kumwombea Rais Magufuli ili akamilishe miradi mikubwa ya kimaendeleo inayoendelea yenye manufaa kwa taifa. Shehe wa Wilaya ya Kigoma, Twalha Iddi alisema mfungo wa Mwezi Mtukufu wa Ramadhani ni kipimo kwa waumini wa dini hiyo kuwa na mabadiliko ya kweli kwenye maisha yao kwa kuhimiza upendo, amani na mshikamano baina ya Watanzania.Shehe alaani ndoa za jinsi moja Shehe wa Mkoa wa Mwanza, Hassan Kabeke aliiomba serikali kutoruhusu ndoa za jinsi moja kwa kuwa ni machukuzo kwa Mwenyezi Mungu lakini pia ni kinyume na sheria za nchi na utamaduni wa Mtanzania.Akiwahutubia mamia ya waumini wa dini hiyo kwenye Swala ya Idd el Fitr iliyofanyika kwenye Uwanja wa Nyamagana, Shehe Kabeke alisema serikali ina wajibu wa kuhakikisha nchi iko salama na kuwaelekeza watu kutenda mambo mema kwa ajili ya ustawi wa nchi na kujiletea maendeleo endelevu.Shehe huyo pia aliwahimiza Waislamu kufanya kazi kwa bidii ili kujiletea maendeleo katika familia zao pamoja na kuchangamkia fursa za elimu ili kwenda sambamba na mabadiliko ya kidunia kwa kuwasomesha watoto wao.  Tuwasomeshe elimu ya dini lakini pia elimu ya dunia, tuache kulaumu, kila Mwislamu atimize wajibu wake,  alisema.Naye Mkurugenzi wa jiji hilo, Kiomoni Kibamba, mbali na kuwafikishia waumini hao salamu za Idd el Fitr kutoka kwa Rais Magufuli, Makamu wa Rais Samia na Waziri Mkuu Majaliwa, pia alitumia fursa hiyo kuwakumbusha kutotumia mifuko ya plastiki ambayo imepigwa marufuku na serikali. Dodoma waaswa kuiunga mkono serikali Kutoka Dodoma; Watanzania wameombwa kuendelea kuiunga serikali katika jitihada zake za kuhakikisha amani iliyopo hapa nchini inalindwa kwa gharama yoyote ile. Ombi hilo lilitolewa na Shehe Ibrahimu Issa wa Msikiti wa Almasjidi Faaruku Swaswa Mnarani jijini Dodoma alipokuwa akitoa nasaha zake kwa waumini kwenye Sikukuu ya Idd El Fitr iliyofanyika jana. Katika nasaha zake alisema kuwa ni muhimu kwa Watanzania kuiunga mkono serikali katika jitihada hizo la kulinda amani iliyopo ambayo leo hii tunajivunia hata tukikutanika katika maeneo kama haya tunaswali bila hofu. Nchi za wenzetu huko nje amani kama hii iliyopo hapa nchini Tanzania hakuna na hata ule muda wa kumtafuta Mwenyezi Mungu haupatikani kwa sababu muda wote ni milio ya milipuko ya mabomu na risasi, hivyo ni lazima tuilinde kwa garama yoyote ile,  alisema.Aidha aliwaonya waumini wa dini ya Kiislamu wasije wakajiona katika kipindi chote cha mwezi mtukufu ulikuwa kama sehemu ya kujificha na matendo maovu bali waendeleze yale yote waliyohusiwa ya Mwenyezi Mungu kwa ajili yao na taifa pia. Alisema kuna baadhi ya waumini katika kipindi cha mfungo wa Ramadhani wamekuwa watii na kujificha misikitini, lakini wakishafungua wanarudia matendo yao maovu, jambo ambalo amesema sio Uislamu.Naye Shehe Yasini Said amewataka waumini wa dini hiyo ya kiislamu kutoigeuza sikukuu hiyo kwa kusherehekea kwa vitendo vya kishetani ambavyo vinavyohatarisha uvunjifu wa amani iliyopo. Alisema kuwa ikumbukwe kuwa kwa kipindi cha mwezi huo wa mfuko wa Ramadhani waumini wengi walikuwa wakikanyangana misikitini kumtafuta Mungu wao hivyo siyo vema baada ya kufungua wakafungulia matendo maovu.  Ninawaomba waumini wa dini ya kiislamu mtumie fursa ya mwezi mzima wa mfungo, kuwa wa kuendelea na matendo mema ya kimaadili ya kiroho na sivyo kujiingiza kwenye matendo ya kishetani,  alisema. Imeandikwa na Matern Kayera, Dar; Khatib Suleiman,Z bar; Fadhili Abdallah, Kigoma; Nashon Kennedy, Mwanza; Sifa Lubasi, Dodoma na Cheddy Bakari, Tanga.