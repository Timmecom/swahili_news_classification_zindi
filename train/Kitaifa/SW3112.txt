 AJUZA Magreth Sadanda (75) analala nje baada ya kutolewa kwenye nyumba aliyojenga na mumewe kwenye kiwanja cha familia kilichopo Kigamboni jijini Dar es Salaam.Mama huyo mwenye watoto sita, anayeomba msaada kwa serikali kumsaidia kupata haki yake, aliliambia gazeti hili kuwa Desemba 19, mwaka huu, alivamiwa na watu walionunua kiwanja hicho na kumvunjia nyumba yake ya vyumba viwili na kutoa vitu nje.Akizungumzia historia yake, alibainisha kuwa alihamia Kigamboni mwaka 1977 akiwa na mumewe huyo na waliishi hapo miaka yote hadi juzi ambapo kaka wa mumewe aliposema kiwanja hicho kinatakiwa kuuzwa. Alisema kaka wa mumewe huyo aliwaahidi kuwanunulia kiwanja Mkuranga mkoani Pwani, kitu ambacho alikataa huku akisema alikuwa akitaka kupewa nauli ya Sh milioni mbili arejee kwao Mbeya.Alisema waliendelea kulumbana yeye, mumewe na shemeji yake huyo hadi wakapelekana kwenye ofisi za serikali ya Mtaa Kigamboni na uamuzi ukafikiwa kuwa apewe fedha hizi ili asafiri kwenda Mbeya. Alisema aliwapa wiki moja wamtumie fedha hizo kwenye akaunti yake ya benki ili aitumie kama nauli ya kwenda kwao, lakini wiki moja iliisha na hakukuwa fedha yoyote aliyotumiwa na matokeo yake walimvamia nyumbani hapo na kumtoa nje.Alisema,  mimi kwa kweli nimechoshwa na haya mambo nimetolewa ndani ya nyumba yangu nikiwa na watoto wangu hawa na mwisho wa siku walivunja nyumba na kutoa vyombo nje, sasa ninauliza je haki yangu ipo wapo.  Inashangaza pia hata mume wangu sijui yupo wapi kwa kuwa yeye alikuwa akikubaliana na huyo kaka yake kuwa tuhamie Mkuranga na walipokuja kuvunja na yeye aliondoka sasa sijajua ni nini kinaendelea. Alisema inasemekana kuwa kiwanja hicho kimeuzwa kwa kitita cha Sh milioni 65 na huenda ikawa ndio sababu ya ndugu za mume wake huyo kukubali wao waondolewe kwenye kiwanja hicho. Aliwataja watoto wake hao kuwa ni Peter, Joseph, John, Pascal. Joseph aliliambia gazeti hili kuwa mbali na kuwa tukio hilo limewaletea fedheha kubwa kama familia, lakini pia limemsababisha matatizo ya kiafya mama yao.Alisema,  tunaomba Ofisi ya Mkuu wa Wilaya hapa Kigamboni kutusaidia kwa kuwa kinachoonekana hapa ni kuwa haki haijatendeka kabisa na ni imani yetu kuwa serikali itasikia kilio chetu hiki.  Gazeti hili liliwasiliana na Mtendaji wa Kata ya Kigamboni, Temizigi Charles ambayo baada ya kuulizwa kuhusu sakata hilo, alienda kumtembelea Magreth na kisha kuitisha kikao cha baraza kujadili hatma yake.Alisema waliomvunjia wamekiuka taratibu zinavyotaka ya kuwa ni lazima kwanza kabla ya kuvunja nyumba au kumtoa mkazi yeyote nje ya nyumba ni lazima wahusika wawasiliane na ofisi ya kata.  Hao watu hawakufata taratibu zinavyotaka, ilikuwa ni lazima kwanza wawasiliane na ofisi ya kata ili kubainisha nini tatizo na sio kwenda kuvunja, ila ninafuatilia na nitahakikisha haki ya huyo mwanamama inapatikana,  alisema.