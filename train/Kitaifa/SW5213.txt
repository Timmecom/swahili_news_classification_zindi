 KATIBU Mkuu Wizara ya Afya, Maendeleo ya Jamii, Jinsia, Wazee na Watoto, Dk Zainab Chaula amesema wakuu wote wa vyuo vya afya, ambao hawajathibitishwa au hawakupewa barua za kukaimu, watapewa barua za kuthibitishwa ifi kapo Jumatatu.Dk Chaula alisema hayo wakati wa kufungua mkutano wa siku tatu wa wakuu wa vyuo vya afya vya serikali, waliokutana jijini hapa na kuongeza kuwa hakuna sababu ya wakuu hao kukata tamaa.  Kwa yule ambaye anatakiwa kuthibitishwa, atathibitishwa na yule ambaye hana barua ni lazima wote kila mmoja atapewa barua ifikapo Jumatatu, hakuna anayetakiwa kukaimu milele.Kikubwa ni kujiamini na huna sababu yoyote ya kukata tamaa.  Aliongeza kuwa:  Na kwa watumishi wenye sifa ya kupandishwa madaraja nao watapandishwa,  alisema Dk Chaula baada ya kupokea taarifa ya wakuu wa vyuo.Awali akiwasilisha taarifa ya wakuu wa vyuo, Mkuu cha Chuo cha Maofisa Tabibu Songea, Dk Geofrey Mdede alisema kumekuwepo na changamoto kwa waliopewa cheo cha madaraka ya mkuu wa chuo, kukaimu kwa muda mrefu bila kuthibitishwa huku wengine wakiwa hawana hata barua za kukaimu.  Wapo wengine wanakaimu nafasi hiyo kwa muda mrefu na kuna wengine wanakaimu kwa zaidi ya miaka 10 mpaka wamestaafu, pia pamoja na kukaimu wapo ambao wamefanya kazi hiyo muda mrefu hata barua za kukaimu hawana,  alisema.Alisema changamoto nyingine ni kwa watumishi kutopandishwa madaraja kwa wakati, kwani baadhi wana zaidi ya miaka 10.  Hata kwa wale ambao wamefikia hatua ya kupanda madaraja, kuna vigezo vilivyoonekana kuongezeka, kwa mfano kuwa na machapisho angalau matatu, alisema. Mdede alisema pia vyuo vinakabiliwa na changamoto ya rasilimali watu hasa uhaba mkubwa wa walimu, wanaotakiwa kufundisha masomo mbalimbali, wahasibu, maofisa wa Tehama na watumishi wa kada zingine kama makatibu afya, ofisa ugavi, madereva, wahudumu, wakutubi na watunza kumbukumbu. Upungufu huu umeleta madhara katika udahili, kama tunavyoshuhudia baadhi ya vyuo kuzuiliwa kufanya udahili mwaka jana na mfano mzuri ni Chuo cha Tabibu wa Meno Mbeya ambacho kina walimu wawili tu,  alisema. Alisema changamoto nyingine ni maslahi duni ya watumishi, kukosekana kwa motisha, madai ya malimbikizo, ukosefu wa watumishi na ukosefu wa mafunzo kwa watumishi.Aidha, Dk Chaula pamoja na kupokea changamoto kutoka kwa wakuu hao aliwataka kutumia mkutano huko kujadili changamoto zinazowakabili na kuja na mikakati ya kuzitatua. Pia aliwataka wakuu wa vyuo hivyo kuwa wabunifu katika kuendesha vyuo na kuongeza makusanyo ya ndani, ambayo watayatumia kuondoa baadhi ya changamoto katika taasisi zao. Pia Dk Chaula alimuagiza Mkurugenzi wa Mafunzo wa Wizara ya Afya kukifufua upya Chuo cha Mbozi kilichoanzishwa mwaka 197, ambacho kwa takribani miaka miwili hakijafanya udahili wa wanafunzi kwa sababu ya ukosefu wa walimu.