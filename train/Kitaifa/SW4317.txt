 WADAU wa elimu mkoani Kigoma wamevitaka vyombo vya ulinzi na usalama na vya sheria kuwachukulia hatua za kisheria wazazi na ndugu wanaoharibu ushahidi ili kufanya kesi za watu wanaowapa mimba wanafunzi na wanaofanya vitendo vya unyanyasaji kwa watoto wasihukumiwe.Walisema hayo kwa nyakati tofauti katika kikao cha Marafiki wa Elimu kilichoitishwa na shirika lisilo la Serikali la Maendeleo ya Wanawake Kigoma (KIWODE) kwa ufadhili wa Taasisi ya HakiElimu Tanzania.Walisema kuharibiwa ushahidi huo na unyanyasaji watoto kunachangia kufanya mamlaka kisheria kushindwa kuwaadhibu wakosaji. Mwalimu Mkulikila Gosbert wa Shule ya Sekondari Bitale katika Halmashauri ya Wilaya ya Kigoma na Mwalimu Yassin Nkala wa Shule ya Msingi Katwalo wilayani Kasulu, walisema kwa nyakati tofauti kuwa kitendo cha wazazi kuuharibu ushahidi au kuwaficha watuhumiwa ili wasiadhibiwe, kinarudisha nyuma mapambano ya kumaliza tatizo la mimba shuleni.Walimu hao walisema wamekuwa wakisimamia suala hilo kisheria, lakini vikwazo ni vingi kutoka kwa wazazi wanaopaswa kuwa walalamikaji. Akitoa taarifa ya utafiti uliofanywa na Marafiki wa Elimu kutoka KIWODE kuhusu hali ya mtoto wa kike katika kupata elimu, Katibu wa Mkoa wa Kigoma, Michael Mbago alisema mtoto wa kike anakabiliwa na changamoto kubwa zinazomfanya kutokuwa na uwiano sawa katika kuhudhuria masomo na mtoto wa kiume hata kama wanatoka familia moja.