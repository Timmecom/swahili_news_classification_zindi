 RAIS John Magufuli anatarajia kuzindua Hifadhi za Taifa za Burigi-Chato, Rumanyika  Karagwe na Ibandwa- Kyerwa siku ya jumanne ijayo. Hayo yalielezwa jana jijini hapa na Waziri wa Maliasili na Utalii, Dk Hamisi Kigwangalla alipofungua mkutano wa wahariri na wandishi wa habari unaofanyika jijini Mwanza.Waziri Kigwagwalla alimshukuru Rais kwa kuridhia maeneo hayo na hivyo kupata hadhi ya kuwa hifadhi rasmi za taifa kwa ajili ya kutunza ikolojia na vivutio mbalimbali vya utalii nchini. Katika kulinda sekta ya utalii na hifadhi zilizopo hapa nchini, aliitaka Mamlaka ya Hifadhi za Taifa (Tanapa), kusimamia rasilimali muhimu za wanyamapori na mimea kwenye maeneo yote yaliyotengwa kwa mujibu wa sheria ikiwa ni pamoja na hifadhi za taifa 16 zilizopo nchini.Alisema mchango wa sekta ya utalii kwenye pato la taifa ni asilimia 17.5 na kwamba sekta hiyo imeendelea kuongoza kwa kulingizia taifa fedha nyingi za kigeni kwa asilimia 25 sanjari na kutoa ajira za moja kwa moja kwa zaidi ya watanzania 500,000 na zile zisizo za moja kwa moja sekta ya utalii inatoa ajira milioni mbili kwa mwaka.Aliushukuru uongozi wa Tanapa kwa kuendelea kuitisha mikutano baina yake na wahariri wa habari na wandishi, hatua ambayo itajenga uelewa wa pamoja juu ya kutangaza aina mbalimbali za vivutio vya utalii vilivyopo nchini na hifadhi za taifa.Aliipongeza Tanapa kwa kutekeleza mpango wa ujirani mwema unaolenga kusaidia miradi ya kiuchumi na kijamii ya wananchi kuanzia ngazi ya kijiji, kata, hadi wilaya, ambapo lengo la mpango huo ni kuwaweka wananchi karibu ili washiriki kikamilifu katika kutunza, kuhifadhi, kulinda maliasili zilizo ndani na nje ya hifadhi.Mkuu wa Shirika la Hifadhi ya Taifak, Dk Allan Kijazi alisema mkakati wa Tanapa katika kuadhimisha miaka 60 ya mamlaka hiyo ni kufungua na kuimarisha uhifadhi pamoja na kupanua wigo na fursa za utalii Kusini, Mashariki na Kaskazini Magharibi mwa Tanzania ili kuwezesha jamii kutambua uwepo wa fursa hizo katika maeneo hayo.Alisema mkutano huo baina ya wahariri, waandishi wa habari na mamlaka hiyo umekuwa ukifanyika katika kipindi cha miaka sita mfululizo kwa lengo la kutoa elimu ya utalii na hifadhi kwa wahariri, waandishi wa habari ili kujenga uelewa wa pamoja na hivyo kuwawezesha wandishi wa habari kuandika na kutangaza habari za utalii na uhifadhi kwa weledi.Naye Mkuu wa Mkoa wa Mwanza, John Mongela alishukuru uongozi wa Wizara na Tanapa kwa uamuzi wao wa kuleta mkutano huo muhimu jijini Mwanza, ambapo kwa sasa jiji la Mwanza ni kituo  Hub  cha biashara kwa nchi za Afrika Mashariki na maziwa makuu.