 MKAZI wa Kijiji cha Kitale wilayani Ukerewe mkoani Mwanza, Mwajuma Jackson (20) anashikiliwa na Polisi kwa tuhuma ya kutoa mimba na kisha kuzika kichanga ufukweni mwa Ziwa Victoria kijijini hapo.Aidha, mkoani Kilimanjaro, watu wawili wamefariki dunia akiwemo mkazi wa Saningo wilayani Moshi, Willy Shayo aliyepigwa na wananchi kwa tuhuma za wizi wa mbuzi na bati.Kamanda wa Polisi Mkoa wa Mwanza, Jonathan Shana amesema mwili wa mtoto huyo wa kiume umegunduliwa Januari 14, mwaka huu, saa 7.00 mchana eneo la ufukwe wa Ziwa Victoria kijijini Kitale. Inakadiriwa mimba hiyo ilikuwa na miezi minane.Alisema mtuhumiwa amefanyiwa uchunguzi wa kitabibu hospitalini na ikathibitika katenda kosa hilo, hivyo wanakusudia kumfikisha mahakamani leo. Hata hivyo, alisema wanaendelea kumfanyia usaili Mwajuma ili kujua sababu za kutenda kosa hilo.Ofisa Mtendaji wa Kijiji cha Kitale, Isaya Petro alisema taarifa za tukio hilo zilitolewa na baadhi ya wakazi wa kijiji hicho walioenda eneo hilo kuchota maji na kukuta mwili wa mtoto ukiwa umefukuliwa.Alisema mtuhumiwa baada ya kutenda kosa hilo, alitoweka kijijini hapo hivyo ndugu zake walikamatwa na kufikishwa Polisi kabla ya mtuhumiwa kujisalimisha mwenyewe.Kamanda wa Polisi mkoani Kilimanjaro, Hamis Issa amesema, juzi saa 1 jioni Kata ya Longuo B karibu na Hospitali ya Rufaa ya KCMC, askari Polisi walimkuta Shayo akiwa amekufa baada ya kushambuliwa na wananchi.Amesema Shayo anayekadiriwa kuwa na kati ya miaka 40 na 42, aliuawa na wananchi hao kwa tuhuma za wizi wa mbuzi wanne, bati saba na tangi la maji aina ya Simtank kwenye nyumba tofauti.Amesema askari polisi walipata taarifa, lakini walipofika eneo la tukio walikuta mwili wa Shayo ukiwa na majeraha sehemu za mguu wa kulia na michubuko mgongoni na alifariki akiwa anapatiwa matibabu.