 MAHAKAMA zisizo na mamlaka ya kupokea mashauri ya watoto zimeagizwa kuacha kupokea mashauri hayo na iwapo baada ya kutolewa kwa elimu ya mipaka ya Mahakama hizo kuna mtendaji ataendelea kupokea, atawajibishwa.Katika hatua nyingine; watendaji wa Mahakama ya Watoto wametakiwa kufanya ziara katika mahabusu za Polisi na Magereza ili kujionea yanayoendelea huko kwa kuwa upo uwezekano mkubwa wa kuwepo kwa watoto wanaolazimishwa kuwenda huko kinyume cha sheria.Jaji Kiongozi wa Mahakama Kuu Tanzania, Dk Eliezer Feleshi ametoa onyo hilo akiwa ziarani mkoani Mbeya baada ya kukagua utendaji kazi wa Mahakama ya Watoto ya mkoani hapo na kuonesha kuridhika na shughuli zinazofanyika.Jaji Kiongozi pia aliwataka watendaji wa Mahakama ya Watoto kufanya ziara katika mahabusu za Polisi na Magereza ili kujionea yanayoendelea huko kwa kuwa upo uwezekano mkubwa wa kuwepo kwa watoto wanaolazimishwa kuwenda huko kinyume cha sheria.Alisema kumekuwepo na changamoto ambazo zimekuwa zikitokana na ukosefu wa usahihi wa umri wa mtuhumiwa huku akisema wakati wengine wakichelewa kupata uhakika wa umri wapo pia baadhi ambao wamekuwa wakiongezewa miaka ili kufikia sifa ya umri wa kuwekwa kwenye mahabusu au magereza ya watu wazima.Aliitaka pia Mahakama ya Watoto kuhakikisha mfumo wa rejista unawekwa wazi ili kuwezesha watu kujua kazi zinazofanywa na Mahakama akisema urasimu wa utoaji taarifa umekuwa ukisababisha watu wengi kutopata taarifa stahiki hivyo hata pale Mahakama zinapofanya vizuri bado hakuna anayeyajua mazuri hayo.Aidha Jaji Kiongozi pia aliagiza kutatuliwa kwa changamoto zinazoikabili Mahakama ya Watoto Mbeya akisema itakuwa jambo la ajabu kwa taasisi hiyo kuwa na jengo zuri na la kisasa lakini likakosa miundombinu muhimu ikiwemo choo cha nje kwa ajili ya wanaokwenda kupata huduma na pia kukosa usafiri.Akizungumzia suala la kesi za watoto, Hakimu Mkazi Mfawidhi Mahakama ya Wilaya ya Mbeya na pia Kaimu Hakimu Mkazi Mfawidhi Mahakama ya Mkoa, Venancy Mlingi alisema Mahakama zisizo na mamlaka ya kupokea mashauri ya watoto zimekwishakoma kupokea mashauri hayo.Alisema kuwa pale inapobainika kuwa Mahakama hizo hasa za mwazo au za wilaya kwa kutokujua zimeyapokea wanapopita katika kaguzi mbalimbali wamekuwa wakizifanyia marekebisho na kuzihamishia Mahakama ya Watoto.Akizungumzia mwenendo wa kesi kwenye Mahakama ya Watoto Mkoa wa Mbeya, Hakimu wa Mahakama hiyo, Zawadi Laizer alisema kwa sasa kuna mashitaka saba yanayoendelea mahakamani hapo kati ya hayo mawili ni ya jinai na matano ya madai.Zaizer pia alisema tangu kufunguliwa rasmi kwa Mahakama hiyo Aprili 2017, jumla ya mashitaka 60 yalifunguliwa kati ya hayo, 31 yakiwa ni ya jinai na 29 ni ya madai.Kwa upande wake Jaji Mfawidhi Kanda ya Mbeya, Robert Makaramba alisema wakati umefika sasa kwa Tanzania Bara kufungua Mahakama ya Watoto na Familia kama ilivyo Zanzibar badala ya kubakia na iliyopo kwa sasa aliyosema inaleta mkanganyiko wa kisheria kwenye mahakama nyingine.Alitolea mfano kwa suala la watoto kurithi mali za familia akisema wakati Sheria ya Mahakama ya Watoto inatambua mtoto aliyezaliwa nje ya ndoa ana haki ya kurithi mali kama wale waliozaliwa ndani, Sheria ya Mirathi haimtambui mtoto huo kama sehemu ya warithi hivyo Mahakama ya Watoto na Familia inaweza kuja na suluhisho la mambo mengi yanayokinzana likiwemo hilo.