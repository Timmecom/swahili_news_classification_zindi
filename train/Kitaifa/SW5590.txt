 WANACHAMA wa Chama cha Mapinduzi (CCM) na watendaji wa Manispaa ya Mtwara Mikindani wametakiwa kutekeleza Ilani ya Uchaguzi ya CCM ya mwaka 2015 kwa kuwapa wananchi huduma bora za kijamii.Huduma hizo, elimu, afya, barabara, maji na umeme ni miongoni mwa malengo ya ilani ili kuona mwananchi ananufaika na serikali yake kwa kupata huduma hizo kwa ubora unaostahili. Katibu wa CCM Mkoa wa Mtwara, Saad Kusilawe alisema hayo alipotembelea miradi ya maendeleo katika manispaa hiyo akiwa na Kamati ya Siasa CCM Wilaya ya Mtwara mjini.Katibu huyo alifanya kikao cha ndani na watendaji hao kutathimini changamoto kuona mafanikio yaliyotokana na utekelezaji huo. Alisema vikao hivyo vina tija kwao kutokana na kupata fursa ya kujadili mambo yaliyofanyika ikiwemo mafanikio na changamoto za utendaji ziweze kufanyiwa kazi kwa kuboresha huduma. Miradi iliyotembelewa na Katibu huyo ni mradi wa soko la kisasa, mfereji wa kupitishia maji kuelekea baharini, stendi ya mabasi ya mikoani na maeneo ya kutolea huduma za kijamii kama vile viwanja vya michezo vya watoto, kuogelea.Aliagiza huduma ya maji isitolewe kwa mgao kwani Mtwara kuna tatizo la maji kutolewa kwa mgao kwa baadhi ya maeneo na nishati ya umeme kukatika katika ovyo hivyo huduma hizo zifanyiwe maboresho kwani ni muhimu kwa jamii na mtwara inakuwa mji wa viwanda. Kaimu Mkurugenzi wa manispaa hiyo, Ernest Mwongi alisema miradi hiyo yote imegharimu Sh bilioni 20 ambapo mradi wa soko utakuwa ni soko la kimataifa kwani litakuwa la ghorofa moja na kuufanya mji wa Mtwara wa kimataifa.Alisema katika soko hilo juu kutakuwa na hoteli ya kulala wageni itakayochangia manispaa kukusanya mapato mengi na wafanyabiashara watapewa nafasi ya kufanya biashara hapo pia. Mhandisi wa Maji wa manispaa hiyo, Sambwe Sijabaje akizungumzia mgao wa maji, alisema kumekuwa na changomoto katika huduma hiyo lakini wanazifanyia kazi zimalizike ili wananchi wapate huduma kwa ukamilifu na wakati wote.