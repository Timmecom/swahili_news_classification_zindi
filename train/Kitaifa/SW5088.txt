 KUNDI la watalii 330 wakiwemo wafanyabiashara na wawekezaji kutoka Jimbo la Zhejiang, China, wameahidi kuwa watakuwa mabalozi wazuri wa Tanzania na hifadhi zake kwa wenzao.Watalii hao ambao waliwasili nchini Mei 12, mwaka huu kwa ziara ya kitalii, waliondoka jana. Wakihojiwa na gazeti hili, walisema watawashawishi wenzao kuja kutembelea vivutio vya Tanzania.Akizungumza na gazeti hili, Kamishna Msaidizi Mwandamizi wa Uhifadhi na Mawasiliano wa Mamlaka ya Hifadhi za Taifa (Tanapa), Paschal Shelutete alisema watalii hao walikuwa nchini kwa siku nne na wametembelea hifadhi kadhaa na kuahidi kuitangaza Tanzania mara warudipo kwao.Shelutete alisema walipokuwa nchini walitembelea hifadhi za Manyara, Serengeti na Ngorongoro na kuona vivutio vingi wakiwemo wanyama, na waliahidi watawashawishi wenzao mara warudipo ili nao waje kutembelea Tanzania. Hilo lilikuwa kundi kubwa la kwanza kutembelea hifadhi zetu kutoka China, tunategemea watalii wengi zaidi kutoka nchi hiyo mara baada ya hao kurudi kwao, kwa sababu tumefungua masoko ya nchi za Asia na kundi hilo limeahidi kuitangaza vizuri Tanzania,  alisema Shelutete.Awali, watalii hao walipokelewa nchini Mei 12, mwaka huu kwenye Uwanja wa Ndege wa Kimataifa wa Kilimanjaro (KIA) na Waziri Mkuu, Kassim Majaliwa, ambako katika kundi hilo walikuwemo wafanyabiashara na wawekezaji.Akizungumzia watalii hao, Shelutete alisema hilo ni kundi la kwanza miongoni mwa watalii 10,000 wanaotarajiwa kutembelea Tanzania katika kipindi cha miaka miwili hadi mitatu, chini ya mpango unaosimamiwa baina ya Wizara ya Maliasili na Utalii, Bodi ya Utalii Tanzania na Kampuni ya TouchRoad International Holding Group ya China. Tunaamini ndani ya ushirikiano huu, tutapokea watalii wengine kwenye hifadhi zetu kwa sababu hivi sasa tumeamua kufungua masoko mapya kwa kuiangalia Asia na hii inatokana na uchumu wao ni mzuri na sasa watabadili fikra za kwenda maeneo mengine ya utalii na kuamua kuja Tanzania kwa sababu wameshatambua vivutio tulivyo navyo,  alisema Shelutete.Mapema akiwakaribisha watalii hao, Waziri Mkuu alimshukuru Mwenyekiti wa Kampuni ya Touchroad Group, Liehui He kwa kuwaunganisha Watanzania na Wachina kupitia mpango wake wa kukuza utalii. Mbali na kutuunganisha Watanzania na Wachina, tunashukuru pia kwa kuamua kuitangaza Tanzania kuwa nchi yenye fursa nyingi za kitalii duniani,  alisema Majaliwa.Waziri Mkuu aliwapongeza watendaji wa Bodi ya Utalii na kampuni za utalii kwa maandalizi na mapokezi mazuri kwa watalii hao.Pia alimpongeza Balozi wa Tanzania nchini China, Mbelwa Kairuki kwa kazi nzuri anayoifanya kwa kushirikiana na TouchRoad na kuifanya Tanzania ipokee watalii wengi.Kwa upande wake, Waziri wa Mambo ya Nje na Ushirikiano wa Afrika Mashariki, Palamagamba Kabudi alisema ujio wa watalii hao ni sehemu ya mpango mkubwa wa nchi wa kuongeza watalii kutoka China unaofahamika kama Tour Africa - The New Horizon.Hata hivyo, Shelutete alisema kundi la pili la watalii litawasili nchini muda wowote na kushauri taasisi na mamlaka za usafiri hususan Kampuni ya Ndege ya Tanzania (ATCL), kutumia fursa hizo kuboresha na kuanzisha safari za kwenda China moja kwa moja.Alisema iwapo kutaanzishwa safari za kwenye nchi hiyo na nchi nyingine za Asia moja kwa moja, kutasaidia kuteka soko la watalii, badala ya watalii hao kutumia mashirika mengine ya ndege yanayolazimika kupitia nchi nyingine kabla ya kuja Tanzania.