 SERIKALI imeongeza fedha za miradi ya maendeleo kwa Wizara ya Ujenzi, Uchukuzi na Mawasiliano kutoka Sh trilioni 4.2 kwa mwaka 2018/2019 hadi Sh trilioni 4.8 kwa mwaka wa fedha 2019/2020.Hayo yalibainika wakati wa uwasilishaji wa bajeti ya wizara hiyo kulikofanywa na waziri mwenye dhamana, Isack Kamwelwe (pichani), bungeni jijini hapa jana.Katika uwasilishaji wake, Kamwelwe aliliomba Bunge katika mwaka wa fedha 2019/2020 kuidhinisha jumla ya Sh 4,963,297,839,163 ambazo kati ya fedha hizo, Sh 1,330,194,268,268 ni kwa ajili ya sekta ya ujenzi, Sh 3,629,130,373,895 kwa ajili ya sekta ya uchukuzi na Sh 3,973,197,000 ni kwa ajili ya sekta ya mawasiliano.Pamoja na ongezeko la fedha la takribani asilimia 14, fedha zilizotengwa kwa ajili ya miradi ya maendeleo ya sekta ya ujenzi kwa mwaka wa fedha 2019/2020 kuna upungufu wa Sh 772,404,748,873.38 ambayo ni sawa na asilimia 39.08 ya fedha za miradi ya maendeleo sekta ya ujenzi zilizoidhinishwa mwaka wa fedha 2018/2019.Uchambuzi wa takwimu hizo ni kwa mujibu wa Kamati ya Kudumu ya Bunge ya Miundombinu, katika taarifa yake kuhusu makadirio ya mapato na matumizi ya Ujenzi, Uchukuzi na Mawasiliano kwa mwaka wa fedha 2019/2020.Akiwasilisha maoni, Mwenyekiti wa kamati hiyo, Moshi Kasoso aliishauri serikali kutafuta fedha hizo zilizopungua, takribani Sh bilioni 772.4 ili kuongeza kasi ya ujenzi wa miundombinu ya barabara nchini ambayo mingi bado ina changamoto za kutopitika wakati wote.Akizungumzia sekta ya ujenzi, Waziri Kamwelwe alisema Sh 1,294,051,604,268 zimetengwa kwa ajili ya miradi mbali mbali ya maendeleo kwa mwaka 2019/2020.Aliitaja miradi mikubwa itakayotekelezwa kuwa ni ujenzi wa maegesho ya vivuko na ukarabati na ununuzi wa vivuko vipya; ukarabati na ujenzi wa nyumba na majengo ya serikali; miradi ya barabara na madaraja ikiwamo barabara ya kuelekea mradi wa kufua umeme wa maporomoko ya Rufiji ambayo imetengewa Sh milioni 145 ikiwa ni maandalizi ya kujenga barabara ya kiwango cha lami kuanzia Bingwa hadi Kisaki mkoani Morogoro. Aidha, Sh bilioni 40 zitaenda katika barabara na madaraja katika mikoa yote 26 ya Tanzania Bara na kuwajengea uwezo wahandisi.Ingawa katika hotuba hiyo miradi ya maendeleo kwa sekta ya mawasiliano haikuonekana kutengewa fedha yoyote, ilielezwa bungeni kwamba fedha hizo zitatolewa katika fedha za Mkongo wa Taifa wa Mawasiliano hivyo kuendeleza programu ya Taifa ya Tehama.Naye Kamwelwe akieleza zaidi kuhusu sekta ya uchukuzi alisema jumla ya Sh 3,543,722,242,895 zitatumika katika utekelezaji wa miradi mbalimbali ya maendeleo. Miradi hiyo ni kuwezesha jengo la tatu la abiria (TBlll) katika kiwanja cha ndege cha JNIA kulipia gharama za uendeshaji na kuweka miundombinu wezeshi katika jengo hilo na ujenzi wa uzio wa usalama kwa viwanja vya ndege vya JNIA, Mwanza, Geita, Sumbawanga na Kigoma.Aidha, kufunga mitambo ya ulinzi na usalama katika viwanja vya ndege vya Tanga na Moshi. Kazi nyingine ni kugharamia ujenzi wa reli mpya ya Standard Gauge, kukarabati reli iliyopo, kununua injini na mabehewa na kufanya upembuzi yakinifu wa miradi ya ujenzi wa reli ya Kaliua-Mpanda- Karema, Tabora-Kigoma, Tanga-Arusha-Musoma na Mtwara hadi Mbamba Bay na matawi yake ya Mchuchuma- Liganga.Mingine ni kuboresha miundombinu ya reli iliyopo kutoka Dar es Salaam hadi Isaka na kuanza hatua muhimu za ujenzi wa reli ya jijini Dar es Salaam baada ya kukamilika kwa upembuzi yakinifu na usanifu wa awali.Pia katika eneo hilo serikali imetenga Sh bilioni 500 ili kuendelea kuboresha utendaji wa ATCL kwa kukamilisha malipo ya ndege ya pili ya Boeing 787 Dreamliner na ndege ya nne aina ya Bombardier Q400 na kufanya malipo ya awali ya ununuzi wa ndege mbili mpya aina ya A 220-300.Miradi mingine ni kuendelea na ujenzi wa meli mpya na ukarabati wa meli zilizopo ziwa Victoria na Tanganyika. Kamwelwe alisema pamoja na miradi kutekelezwa na Bajeti ya Serikali Kuu miradi mingine inayopewa kipaumbele na bajeti hiyo itatekelezwa na taasisi mbalimbali chini ya sekta ya uchukuzi kwa kutumia makusanyo ya ndani.Miradi hiyo ni kuweka mfumo mpya wa taa za kuongozea ndege wakati wa kutua na kuruka KIA huku Mamlaka ya Reli ya Tanzania na Zambia (Tazara), ikiwa na malengo ya kununua mtambo wa kunyoosha reli na kushindilia kokoto na kufanya utafiti wa tawi la reli lenye urefu wa kilometa 20 kutoka Mlowo hadi machimbo ya makaa ya mawe ya Magamba mkoani Songwe.Nayo Mamlaka ya Usafiri wa Anga na miradi mingine itatakiwa kuendelea kufunga rada za kuongozea ndege za kiraia katika viwanja vya KIA, Mwanza na Songwe na kuanza ujenzi wa chuo cha usafiri wa anga JNIA.Aidha, serikali imesema kupitia Mamlaka ya Usimamizi wa Bandari Tanzania (TPA) imetenga Sh bilioni 548,653 kwa kutekeleza miradi mbalimbali ya maendeleo ikiwamo ununuzi wa mitambo na vifaa mbalimbali vya bandari.Pamoja na kufafanua miradi iliyokusudiwa, Kamwelwe alisema wizara yake inakabiliwa na changamoto mbalimbali zinazokwamisha kasi ya kuhudumia Watanzania.Changamoto hizo ni wezo mdogo wa Mfuko wa Barabara kukidhi mahitaji ya matengenezo ya barabara; ambapo alisema kwa mwaka 2018/2019, mfuko ulitosheleza asilimia 34 tu za mahitaji halisi ya matengenezo ya barabara.Changamoto nyingine ni kuzidi kwa uzito wa magari unaofanywa na wasafirishaji na hivyo kusababisha uharibifu mkubwa wa miundombinu na ushiriki hafifu wa makandarasi wa ndani katika miradi mikubwa ya ujenzi. Aidha, uharibifu unaofanywa na wananchi katika miundombinu ya reli na barabara pamoja na wizi wa alama za barabarani na miundo mbinu ya reli ikiwamo mataruma na vifungio vya reli.