 CHUO Kikuu cha Dodoma (UDOM) kupitia Shule kuu ya Sheria imeanzisha kituo cha msaada wa kisheria kitakachotoa huduma ya kisheria bure kwa wakazi wenye changamoto za kipato.Hayo yalibainishwa na Mkurugenzi wa Utafiti na Majarida, Ubunifu, Ushauri na Ushirikiano wa UDOM, Profesa Flora Fabian wakati akifungua mafunzo ya wafanyakazi wa Ustawi wa Jamii mwishoni mwa wiki.Akizungumzia warsha hiyo iliyofanyika chini ya miradi ya Elimu ya Haki za Ulemavu na Kituo cha Msaada wa Kisheria (DRELAC) na kuwashirikisha wafanyakazi 30 wa Ustawi wa Jamii kutoka Mkoa wa Dodoma, alisema imelenga kuwajengea uwezo kujua haki za ulemavu, sheria na sera ya kitaifa kwa watu wenye ulemavu.Profesa Fabian alisema Shule Kuu ya Sheria ya UDOM imekuja na wazo la kuanzisha Kituo cha Msaada wa Kisheria baada ya kubaini kuwapo kwa watu wengi ambao wamekuwa wakitafuta msaada wa kisheria ofisi ya Mkuu wa Wilaya na kusisitiza kuwa kituo hicho kitafanya kazi kwa kushirikiana na ofisi hiyo.Naye, Kaimu Amidi wa Shule Kuu ya Sheria ya Chuo Kikuu cha UDOM, Victorino Kuluchumila alibainisha kuwa kituo hicho cha Msaada wa Kisheria itaiwezesha taasisi hiyo kutekeleza moja ya malengo yake makuu ya kutoa huduma kwa jamii.