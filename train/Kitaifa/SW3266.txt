 RAIS wa Zanzibar na Mwenyekiti wa Baraza la Mapinduzi, Dk Ali Mohamed Shein, ameipongeza Serikali ya Jamhuri ya Watu wa China pamoja na Shirika la Afya Duniani (WHO) kwa kushirikiana na Zanzibar katika kutokomeza kichocho.Alitoa pongezi hizo jana Ikulu mjini Zanzibar wakati alipofanya mazungumzo na Balozi mdogo wa Jamhuri ya Watu wa China aliyepo Zanzibar Xie Xiaowu pamoja na ujumbe wa WHO, ukiongozwa na Dk Dirk Engels wakiwa na madaktari wanaosimamia mradi wa majaribio wa kichocho uliofanyika kisiwani Pemba.Katika maelezo yake, Rais Shein alieleza kuwa China imeanza kuiunga mkono Zanzibar kuimarisha miradi mbalimbali ya maendeleo ikiwemo miradi ya afya mara tu baada ya Mapinduzi ya Januari 12, 1964, hivyo hatua zake za kushirikiana na WHO katika mradi huo ni uendelezaji wa ushirikiano huo wa kihistoria.Alisema Zanzibar ina uhusiano na ushirikiano mwema na serikali ya China pamoja na WHO kwa miaka mingi hivyo kuanza kwa mradi huo ambao utakuja na matokeo mazuri ni uthibitisho wa ushirikiano huo.Akielezea jinsi China ilivyoiunga mkono Zanzibar katika kuimarisha sekta za maendeleo ikiwemo sekta ya afya, Rais Shein alisema nchi hiyo imesaidia ujenzi wa Hospitali ya Abdalla Mzee, mkoani Pemba, kuleta timu ya madaktari, vifaa tiba pamoja na mambo mengineyo yenye mnasaba na maendeleo ya sekta ya afya.Rais Shein alisema kuwa mafanikio hayo yote yamekuja baada ya kukutana na kufanya mazungumzo na Rais wa Jamhuri ya Watu wa China Xi Jinping wakati alipoitembelea Tanzania na Rais Shein alipopata fursa ya kuitembelea nchi hiyo ambapo Rais Xi aliahidi kuyafanya yale yote aliyoyatakeleza ikiwemo ujenzi wa Hospitali ya Mkoani.Alisisitiza kuwa Zanzibar ina historia kubwa ya ushirikiano kati yake na WHO katika kupambana na maradhi kadhaa ambapo miongoni mwa maradhi hayo ni Malaria ambapo Zanzibar imeweza kuyatokomeza na kuwa mfano duniani. Balozi mdogo huyo wa China alieleza kuwa nchi yake na WHO zimedhamiria kwa makusudi kuiunga mkono Zanzibar katika kukomesha kichocho.Awali, Dk Engels alimueleza Rais Shein kuwa majaribio hayo ni mpango wa pamoja na Serikali ya Zanzibar, Serikali ya China pamoja na WHO. Alieleza kuwa Zanzibar imeteuliwa kuwa sehemu ya majaribio ya mradi huo wa kukomesha kichocho hasa kisiwa cha Pemba kutokana na vigezo kadhaa vilivyopo ambayo vinaonesha matokea chanya huku akieleza azma ya kuendeleza mradi huo katika baadhi ya maeneo mengine ya Zanzibar.Mkuu wa mradi huo, Yang Kun kutoka taasisi ya  Jiangsu Institute of Parasitic Diseases  nchini China alisema ni wa muda wa miaka miwili na umeonesha mafanikio makubwa kutokana na ushirikiano waliopata kutoka kwa wananchi kisiwani Pemba pamoja na viongozi wao.