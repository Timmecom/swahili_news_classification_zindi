 WAZIRI wa Nchi, Ofi si ya Rais, Tawala na Mikoa na Serikali za Mitaa, Selemani Jafo ameuagiza uongozi wa Mkoa wa Dodoma na kamati ya ujenzi wa Hospitali ya Uhuru, kuhakikisha ujenzi unaanza wiki ijayo na kukamilika ndani ya miezi sita ijayo.Aidha, ametaka hospitali hiyo ijengwe na moja ya majeshi na kutaka utumike mchoro wa hospitali inayojengwa Tunduma. Jafo alitoa maagizo hayo baada ya kutembelea eneo ambalo hospitali hiyo inapaswa kujengwa huku kukiwa hakuna kitu chochote kinachoendelea, jambo ambalo lilimfanya kutoridhika na maelezo aliyopewa.Imepita takribani miezi sita tangu Rais John Magufuli aagize fedha kiasi cha Sh milioni 995 ambazo zilikuwa imetengwa kugharamia maadhimisho ya Siku ya Uhuru mwaka jana zitumike kujenga Hospitali ya Uhuru katika Jiji la Dodoma.Pia hivi karibuni ameagiza kiasi cha Sh bilioni 2.3 kati ya Sh bilioni 5 ambazo zimetolewa kama gawio na Kampuni ya Bharti Airtel International zitumike katika ujenzi wa hospitali hiyo ambayo inajengwa wilayani Chamwino huku wananchi wakitoa ekari 109 kwa ajili ya ujenzi wa hospitali hiyo. Akitoa maelezo, Mganga Mkuu wa Mkoa wa Dodoma, Dk James Kiologwe alisema ujenzi wa hospitali hiyo umechelewa kutokana na kuchelewa kwa michoro na kutotolewa fedha.Dk Kiologwe alisema:  Tumepata taarifa kuwa sasa kuna hatua ya kazi, awali ilipitishwa kuwa utumike mchoro wa hospitali za wilaya zinazoendelea kujengwa, baada ya maelezo yako (Jafo) ya kutaka hospitali hii kuwa ya kipekee na kuwa ya ghorofa na maelezo ya Tamisemi ni kwamba pengine itumike michoro ya hospitali inayojengwa Tunduma na sisi kama mkoa, tunasubiri tuweze kupata michoro hiyo kwa ajili ya kuendelea na ujenzi .Mkuu wa Mkoa, Dk Binilith Mahenge alisema:  Na kama alivyoeleza mtaalamu sisi mkoa pamoja na Tamisemi tuliunda kamati na majukumu waligawana kwa hiyo kukawa na kazi tatu, ya kwanza ilikuwa kupata eneo na ambalo limepatikana, suala la pili ilikuwa kufuatilia fedha na kazi ya tatu ilikuwa kufuatilia michoro, sasa haya majukumu mawili yamechukua muda mrefu sana.  Changamoto ya pili ni hizo fedha ufuatiliaji wake, tulianza kufuatilia ofisi ya Waziri Mkuu kupitia Katibu Tawala lakini baadaye kwa pamoja na Tamisemi wakaamua kufuatilia kupitia Hazina. Baada ya maelezo hayo, Jafo alisema:  Nimekuja hapa kuangalia kazi inaendeleaje, sarakasi nyingine hata sizielewi, sijui mmenielewa? Yaani haya maneno mengine siyaelewi nimekuja kuangalia kazi inaendeleaje, na kwa bahati mbaya haya maneno ninayoyapata hapa kutoka kwa viongozi mbalimbali sijaridhika nayo kabisa.  Nchi hii tukifanya kazi kwa utaratibu huu hatuwezi kwenda wala kuwasaidia wananchi, kila mtu akitengeneza urasimu hatuwezi kwenda hata kidogo. Kwa hiyo Mkuu wa Mkoa kifupi niseme mimi sijaridhika kabisa, asilimia mia moja sijaridhika kabisa na hii sijui fedha hazijafika, sijui vipi vipi naona yote ni kwamba tumeshindwa kuwa na watu walio makini kuona jambo hili linatekelezwa, mimi nilitarajia kukuta jengo kwa hiyo kifupi sijaridhika.  Naomba nitoe maelekezo yafuatayo kwa sababu sijaridhika na nataka kazi hapa ifanyike bila ya blaa blaa tena kwa ubora, jambo la kwanza nataka hospitali hii ijengwe na moja ya majeshi yetu. Ajenda ya mchoro nimezunguka maeneo mbalimbali nimekuta mchoro mmoja unaweza kukafanana. Kuna mchoro ambao tunaujenga Tunduma na umebuniwa na TBA (Wakala wa Majengo) naagiza kuwa ndio utumike na TBA ndio wasimamie hii kazi kama washauri maana mchoro wao ndio wameubuni na kama kuna marekebisho ya kuongeza kwenye baadhi ya maeneo zitangezwa. RC mimi nataka kuanzia wiki ijayo kazi ianze hapa, hivyo wataalamu wa Mkoa na Tamisemi wote wiki ijayo kazi ianze, vinginevyo hizi bla bla hatuwezi kufika maana nimesikia sijui kuna kikao, aitwe nani na nani yaani ubabaishaji tu, miezi sita mizima mnaitana tu, vikao haviishi.  Wataalamu wiki ijayo kazi ianze, anayesema kazi haianzi anyooshe kidole... (kimya) kwa hiyo wote tumekubaliana wiki ijayo kazi inaanza, nikija hapa Alhamisi ijayo nikute maeneo yote yameshasafishwa na kazi imeanza. 