 RAIA wa Pakistani, Muhamad Hyderi amefikishwa katika Mahakama ya Hakimu Mkazi Kisutu, akikabiliwa na mashitaka ya kutoa rushwa ya Sh milioni mbili kwa mtumishi wa Mamlaka ya Mapato Tanzania (TRA).Hyderi alifikishwa mahakamani hapo jana mbele ya Hakimu Mkazi, Wanjah Hamza na kusomewa mashitaka hayo na Wakili kutoka Taasisi ya Kuzuia na Kupambana na Rushwa (Takukuru), Leonard Swai.Swai alidai mshitakiwa alitenda kosa hilo Januari 15 mwaka huu, kwenye mgahawa wa Best Bite, Namanga wilayani Kinondoni jijini Dar es Salaam. Inadaiwa mshitakiwa huyo, alitoa kiasi hicho kwa mtumishi wa TRA, Talib Kombo ili amsaidie asilipe kodi kubwa, jambo ambalo ni kosa kisheria.Mshitakiwa alikana kosa hilo na upande wa mashitaka ulidai kuwa upelelezi umekamilika, hivyo wanaomba tarehe nyingine kwa ajili ya kutajwa.Hakimu Hamza, alitoa masharti ya dhamana kuwa mshitakiwa anatakiwa awe na wadhamini wawili wanaotambulika, watakaotia saini dhamana ya Sh milioni tano kila mdhamini.Hyderi alishindwa kutimiza masharti hayo na kupelekwa rumande hadi Januari 31, mwaka huu kwa kutajwa.