 MAHAKAMA ya Hakimu Mkazi Kisutu imeshindwa kuendelea kusikiliza kesi dhidi ya Rais wa zamani wa Shirikisho la Mpira wa Miguu Tanzania (TFF) Jamal Malinzi na wenzake kwa sababu mashahidi waliotegemewa kufika wako safarini.Wakili wa Taasisi ya Kuzuia na Kupambana na Rushwa (Takukuru), Leonard Swai alidai leo Jumatano mbele ya Hakimu Mkazi, Maira Kasonde kuwa kesi imekuja kwa ajili ya kusikilizwa lakini mashahidi waliowategemea kutoa ushahidi wapo safarini.Aliomba mahakamani ipange tarehe fupi kwa ajili ya kuendelea na usikilizwaji. Wakili wa utetezi, Richard Rweyongeza alidai tayari alishawasiliana na upande wa mashitaka na kupewa taarifa hiyo, hivyo wameiomba mahakamani ipange wiki ijayo ili kesi iweze kusikilizwa. Hakimu Kasonde aliahirisha kesi hiyo hadi Aprili 24 na 25, mwaka huu kwa ajili ya kusikilizwa.Washitakiwa wengine katika kesi hiyo ni Mhasibu wa TFF, Nsiande Mwanga, Meneja wa Ofisi TFF, Miriam Zayumba na Karani wa TFF, Flora Rauya ambao kwa pamoja wanakabiliwa na mashitaka 30 katika kesi ya jinai namba 213 ya mwaka 2017.Washitakiwa hayo yakiwamo ya kula njama, kughushi, kujipatia fedha kwa njia ya udanganyifu na utakatishaji wa dola za Marekani 173,335. Malinzi, Mwesigwa na Nsiande wanaendelea kusota rumande kwa sababu wanakabiliwa na mashitaka ya utakatishaji fedha ambayo hayana dhamana kwa mujibu wa sheria.