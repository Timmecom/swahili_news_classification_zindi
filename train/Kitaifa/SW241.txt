 SERIKALI imeyataka mashirika yasiyo ya kiserikali (NGOs) na taasisi mbalimbali, zinazojihusisha na utetezi wa haki ya mtoto, kuongeza jitihada za mapambano dhidi ya vitendo vya rushwa ya ngono na unyanyasaji, vinavyozidi kuongezeka mkoani Arusha.Kaimu Katibu Tawala Mkoa wa Arusha, Hargeney Chitukuro alisema hayo jana alipokuwa akizindua kampeni ya siku 16 ya kupinga vitendo vya rushwa ya ngono kwa mwanamke, inayoendelea jijini hapa.Alisema mashirika hayo, yakiongeza juhudi kwa kushirikiana na serikali, vitendo hivyo vitapungua ama kumalizika. Chitukuro alitolea mfano wa baadhi ya shule binafsi mkoani hapa kuwa walimu wamekuwa wakidai rushwa ya ngono kwa wanafunzi wa kike, lakini wamiliki wa shule hizo, hawachukui hatua za kisheria.Badala yake, wamiliki hao wa shule wamekuwa wakiacha matukio hayo yamalizike kifamilia.  Tatizo la rushwa ya ngono ni la kitabia au kimfumo na limeongezeka sana hapa Arusha linafanywa kwa siri na linawajengea hofu ya kujieleza hadharani au kutoa ushahidi kwa wahusika, hivyo tunayataka mashirika yanayojihusisha na haki za watoto kusaidia kufichua,  alisema.Wakizungumza kwenye uzinduzi wa kampeni hiyo ya kupinga ukatili wa wanawake na watoto, iliyofanyika katika Shule ya Msingi Moshono jijini Arusha, ambayo kilele chake ni kesho, Mkurugenzi wa shirika lisilo la kiserikali la Sasa Foundation, Jovita Mlay alisema rushwa hiyo bado ipo.Alisema pamoja na wao kupiga kelele dhidi ya vitendo vya unyanyasaji kwa mtoto na rushwa ya ngono, bado jamii imekuwa na mwamko mdogo wa kutoa ushirikiano hasa ushahidi mahakamani.Kaimu Ofisa Ustawi wa Jamii Mkoa wa Arusha, Denisi Mndee alisema waathirika wengi wa matukio ya ukatili ni watoto na wanawake. Kwamba takwimu za mwaka 2016/17 zinaonesha kuwa matukio yaliyoripotiwa ni 1,437 na mengi ni ya ubakaji, mimba za utotoni. 