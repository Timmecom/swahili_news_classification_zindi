 KUTOKANA na maelekezo yaliyotolewa na Rais John Magufuli juu ya uimarishwaji wa biashara baina ya Tanzania na Malawi, Mamlaka ya Usimamizi wa Bandari Tanzania (TPA) kwa kushirikiana na wadau mbalimbali, imeanza kutatua changamoto zinazowakabili wafanyabiashara wa nchi hiyo.Akiwa Malawi Aprili 24, mwaka huu katika ziara ya kikazi ya siku mbili, Rais Magufuli aliiagiza TPA kuhakikisha inashughulikia changamoto wanazopitia wafanyabiashara wa Malawi wanaotumia Bandari ya Dar es Salaam. Ujumbe huo uliojumuisha wadau kutoka TPA, Mamlaka ya Mapato (TRA), Dar es Salaam Corridor Group (DCG), Mamlaka ya Reli ya Tanzania na Zambia (TAZARA), Chama cha Wamiliki wa Malori (TATOA), Chama cha Mawakala wa Forodha (TAFFA), Bandari Kavu ya Malawi (MCCL), Kitengo cha Kupakua makontena (TICTS) na wadau wengine wa sekta ya usafirishaji.Akizungumza baada ya kikao cha ndani, Kiongozi wa ujumbe huo ambaye pia ni Mwenyekiti wa Tatoa, Angelina Ngalula alisema lengo la ziara hiyo ni kuangalia miundombinu ili kuboresha biashara baina ya nchi hizo mbili.  Kufuatia ziara ya Mheshimiwa Rais Magufuli nchini Malawi kumekuwa na mwamko mkubwa sana wa wafanyabiashara wa Malawi kutumia bandari ya Dar es Salaam.Tulichokifanya tumejikusanya wadau wote kwa ajili ya kukagua miundombinu kuhakikisha tunawashawishi wafanyabiashara wa Malawi waweze kutumia bandari yetu,  alibainisha Ngalula. Alisema kuwepo kwa bandari kavu ya Malawi jijini Mbeya kutawezesha mizigo ya wafanyabiashara wa Malawi kusafirishwa kwa reli ya Tazara na hivyo kupunguza siku za mzigo huo tofauti na ingesafirishwa kwa barabara.  Bandari kavu hii ya Malawi iliyopo hapa Mbeya haitumiki licha ya kuwa na vifaa vyote vinavyohitajika kupakulia mzigo.Tunachotaka kukifanya ni kuhakikisha mzigo unaotoka Dar es Salaam kwa reli ya Tazara na ukifika Mbeya malori yatauchukua kuupeleka Malawi, itasaidia kupunguza gharama za usafiri kwa wafanyabiashara hao,  alisisitiza. Alisema Malawi ni mteja muhimu sana kwa Tanzania na hivyo maelekezo ya Rais Magufuli ni sahihi kwani nchi ilikuwa haitumii vyema soko la nchi hiyo licha ya kuwa na historia na urafiki wa muda mrefu.Alibainisha kuwa soko la Malawi lina tani milioni 1.5, lakini bandari ya Dar es Salaam imekuwa ikipitisha tani 300,000 na kukosa tani milioni 1.2 na hivyo kutoa wito kwa wadau wengine kuichangamkia fursa hiyo na baadhi ya taasisi kuondoa vikwazo vinavyokwamisha biashara baina ya nchi hizo mbili. Naye Mkurugenzi wa Masoko na Uhusiano wa TPA, Francisca Muindi alisema lengo la mamlaka hiyo ni kuhakikisha wanalifikia na kulihudumia asilimia 50 ya soko la nchi hiyo na kuwahakikishia huduma bora zitakazokuwa zinatolewa kwa wakati. Sisi kama TPA tumejipanga na tunaendelea na maboresho yatakawezesha kuhudumia meli kubwa zaidi kuanzia tani 30,000 mpaka 50,000. Tumeboresha muda wa kutoa huduma na sasa tunatoa huduma kwa saa 24. Na ili kuhakikisha wafanyabiashara wa nchi za jirani zisizo na bandari wanapata mizigo yao kwa wakati, tumeamua kuunganisha nguvu na wenzetu wa reli na malori kuondoa mizigo katika muda sahihi ili kumpunguzia gharama zisizo na ulazima mteja wetu,  alisema Muindi.Meneja wa Masoko Tazara, Peter Sichinga aliwahakikishia wafanyabiashara watakaosafirisha mizigo yao kupitia reli ya Tazara, usalama pamoja na kufikisha mizigo kwa muda na kubainisha kuwa mamlaka hiyo ipo mbioni kukodi vichwa na mabehewa ili kuongeza ufanisi.