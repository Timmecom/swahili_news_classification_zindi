 WAZIRI wa Ujenzi, Uchukuzi na Mawasiliano, Isack Kamwelwe ameiagiza Mamlaka ya Bandari (TPA) kuhakikisha wanakusanya Sh bilioni 200 kwa mwezi.Waziri Kamwelwe alisema hayo juzi wakati akifungua mkutano wa kawaida wa 45 wa Baraza Kuu la Majadiliano (CCJIC), uliofanyika Chuo cha Uuguzi mjini Bagamoyo mkoani Pwani.Alisema kuwa ana imani TPA ina uwezo wa kukusanya fedha hizo na kushangazwa kwa nini kila mwaka mapato ya mamlaka hayo hayapandi wakati bandari ya Dar es Salaam imeshafungua gati namba moja na mwezi ujao wataongeza gati namba mbili huku namba tatu ikitarajiwa kukamilisha Agosti mwaka huu.Alisema kutokana na kufunguliwa kwa gati hilo, kwa sasa meli hazikai muda mrefu bandarini hapo na kuhoji kwanini mapato hayaongezeki?    lazima mfikie malengo ya kufikia Sh bilioni 200 kwa mwezi na inawezekana . kama kuna shida ambayo itafanya msifikie lengo mje mniambie niitatue, kama itanishinda nitaipeleka juu, lakini mpaka tumesema mfikie Sh bilioni 200 tumeshaangalia na kuona mnaweza, alisisitiza. Alisema serikali ya awamu ya tano ina matarajio makubwa na taasisi hiyo kwa kuwa ni kiungo muhimu cha uchumi wa kati.Kamwelwe alisema miradi ya kimkakati inayoendeshwa na TPA ikiwemo upanuzi wa Bandari ya Dar es Salaam, Mtwara na ule unaotarajiwa kuanza wa bandari ya Tanga, ni vielelezo tosha vinavyothibitisha umuhimu wa mamlaka ya bandari katika kukuza uchumi wa nchi. Alisema mabadiliko yanayoendelea kimataifa yameiwezesha mamlaka ya Bandari kuongeza wateja kutoka Congo, Rwanda, Burundi, Uganda na Sudan Kusini.Lengo la maboresho hayo ni kuijengea uwezo wa bandari ya Dar es Salaam ili iweze kuhudumia meli kubwa zaidi zenye uwezo wa kubeba makasha kutoka 2,500 hadi 4,000 TEUs za sasa hadi kufikia 6,000 mpaka 8,000 TEUs, yaani meli za ukubwa wa Post Panamax na zile za urefu wa wastani wa mita 320 kutoka wastani wa mita 243 za sasa.Mradi wa maboresho utakapokamilika utaongeza uwezo wa bandari wa kuhudumia shehena kutoka tani milioni 14 za sasa hadi tani milioni 28 kwa mwaka, badala ya tani milioni 18 ambazo zingekuwa kikomo cha bandari ya sasa kama isipoendelezwa zaidi.Waziri Kamwelwe alisema miradi ya kimkakati ya taifa kama vile ujenzi wa reli ya standard gauge (SGR), ununuzi wa ndege za kisasa na ukarabati wa reli ya mita gauge, itasaidia mamlaka ya bandari kuongeza shehena pamoja na mapato kwani itarahisisha usafirishaji wa shehena pamoja na wafanyabiashara kutoka sehemu moja kwenda nyingine.