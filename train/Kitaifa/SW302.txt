 MAADHIMISHO ya Siku ya Nyuki duniani, yameanza kuadhimishwa kitaifa katika viwanja vya Nyerere Square jijini hapa huku yakibeba kauli mbiu ya  Tuwalinde Nyuki .Akizungumza katika mahojiano jana, Mkurugenzi Msaidizi Uendelezaji Ufugaji Nyuki kutoka Wizara ya Maliasili na Utalii, Allen Richard alisema hii ni mara ya kwanza kwa Tanzania kufanya maadhimisho hayo .Alisema lengo ni kuhakikisha jamii inaweza kutambua umuhimu wa nyuki hasa kwenye suala la uchavushaji. Tunataka wananchi watambue umuhimu wa nyuki katika usalama wa chakula , nyuki ni mdudu anayechavusha vizuri mazao,  alisema.Alisema tafiti zinaonesha asilimia 90 ya mazao yanachavushwa na nyuki na kwa sababu ya shughuli mbalimbali za binadamu, wanatumia viuatilifu kwenye mashamba nyuki, wanaweza kufa na siku za mbele kuna uwezekano wa kukosa makundi ya nyuki . Kwa kuona hilo tuliona tuwe na siku ya nyuki ili kujenga uelewa kwa jamii juu ya umuhimu wa nyuki kwa ajili ya maisha ya binadamu,  alisema.Alisema wanaelimisha wananchi kutunza mazingira kwa kupanda miti, itakayotumiwa na nyuki kwa ajili ya chakula ili kumuenzi nyuki mwenyewe Richard alisema chimbuko la maadhimisho ya Siku ya Nyuki ni nchi ya Solvenia, ambapo Antonio Janser alikuwa akijishughulisha na ufugaji nyuki na alifanya hivyo baada ya kuona nyuki wanavyofanya kazi zao kwa juhudi na maarifa .Janser alizaliwa mwaka 1734 na alifariki dunia akiwa na miaka 39 baada ya kuugua.Ilipofika mwaka 2012 viongozi wa nchi ya Slovenia waliona ipo haja ya kuwa na Siku ya Nyuki duniani ili kuenzi mchango wa Janser, ndipo wakapeleka mapendekezo kwenye Umoja wa Mataifa na wakapendekeza Mei 20 iwe Siku ya Nyuki duniani.Alisema mwaka jana nchi nyingine zilianza kuadhimisha siku hiyo na Tanzania inafanya maadhimisho hayo kwa mara ya kwanza.Ofisa Uendelezaji Biashara wa Shirika la Kuhudumia Viwanda Vidogo (SIDO) Mkoa wa Dodoma, Gakune Charles alisema maonesho hayo ni fursa kwa wajasiriamali, kutangaza bidhaa na shughuli wanazofanya.Mmoja wa wananchi waliotembelea maonesho hayo, Abasi Abdallah alisema maonesho hayo yamempa hamasa ya kuanza ufugaji wa nyuki.