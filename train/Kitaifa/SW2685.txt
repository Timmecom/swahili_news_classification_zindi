 WANANCHI wa Namibia wamefurahia ziara ya Rais John Magufuli nchini humo iliyofufua matumaini ya kuimarisha uhusiano wa kibiashara kati ya nchi hizo mbili.Magufuli aliwasili nchini humo juzi kwa ziara ya kikazi ya siku mbili akitoka Afrika Kusini kuhudhuria kuapishwa kwa Rais Cyril Ramaphosa.Vyombo vya habari nchini humo likiwemo gazeti la NEW ERA limemtaja Rais Magufuli kama  Tingatinga  kutokana na mambo makubwa aliyoyafanya tangu aingie madarakani mwaka 2015.Miongoni mwa mambo ambayo aliyasisitiza akiwa nchini humo ni kuimarishwa kwa biashara kati ya mataifa hayo. Kwa mujibu wa NEW ERA, thamani ya biashara iliyofanyika kati ya Tanzania na Namibia katika kipindi cha miaka mitano iliyopita ni Dola za Namibia milioni 360 sawa na Sh bilioni 56.75 za Tanzania.Alisema kuna kampuni mbili tu za Namibia hapa nchini ambazo zimesajiliwa na Kituo cha Uwekezaji Tanzania (TIC) na kuongeza kuwa idadi hiyo ni ndogo kwa nchi ambazo zinaitana ndugu.Hali hiyo ilimfanya Rais atoe mwito wa kulifanyia kazi suala hilo ili kuondoa upungufu uliofanya pande hizo mbili kushindwa kufanya biashara kwa mafanikio makubwa.Alisema nchi zote zinazalisha bidhaa na huduma ambazo zina soko katika kila upande, hivyo kuna kila haja ya kuimarisha uhusiano huo wa kibiashara.Aidha, kwa mujibu wa taarifa iliyotumwa na Mkurugenzi wa Mawasiliano ya Rais Ikulu, Gerson Msigwa kwa vyombo vya habari jana, Rais Magufuli amewaagiza mawaziri wa Tanzania kuitisha kikao cha Kamati ya Pamoja ya Tanzania na Namibia (JPC) ndani ya miezi 2 ili kujadiliana kuhusu fursa za ushirikiano wenye manufaa kwa nchi hizo.Aliyatoa maagizo hayo baada ya yeye na Rais wa Namibia, Hage Geingob kupokea taarifa kuwa kikao cha JPC hakijafanyika tangu mwaka 1999 na kusababisha mambo mengi ikiwamo ushirikiano wa kibiashara na uwekezaji kutopata msukumo wa kutosha.Viongozi hao wakuu wa nchi kwa pamoja walisisitiza umuhimu wa kutekeleza makubaliano yatakayofikiwa katika kikao cha JPC kwa maslahi ya wananchi wao.Pamoja na changamoto hiyo ya kibiashara iliyopo, amemshukuru Rais Geingob kwa kumualika humo na kumhakikishia kuwa Tanzania itaendelea kutoa ushirikiano wowote unaohitajika.Alitaja maeneo hayo kuwa ni pamoja na masuala ya kilimo, ufugaji, uvuvi, utalii, usafiri wa anga, biashara, uwekezaji, utamaduni na kufundisha lugha ya Kiswahili ambacho baadhi ya nchi za Afrika zimeridhia kianze kufundishwa katika shule zake.Kutokana na uhusiano huo wa kihistoria ulioasisiwa na Baba wa Taifa, Mwalimu Julius Nyerere na Rais wa kwanza wa Namibia, Sam Nujoma, alisema Tanzania inakamilisha taratibu za kufungua ubalozi wake Jijini Windhoek ili kufanikisha masuala mbalimbali ya uhusiano hususani ya kiuchumi ambayo bado yapo nyuma.Afungua Mtaa wa Julius Nyerere Akiwa nchini humo, Rais Magufuli na mwenyeji wake walifungua mtaa uliopo katikati ya Jiji la Windhoek ambao umepewa jina la Julius K. Nyerere ikiwa ni kuenzi mchango wake katika ukombozi wa Namibia na Bara la Afrika.Akizungumza katika hafla ya ufunguzi wa mtaa huo, Magufuli alimshukuru Geingob na Wanamibia wote kwa heshima hiyo na kusema kuwa ni faraja kubwa kwa Watanzania kuona Namibia inatambua mchango wa Mwalimu Nyerere na Watanzania katika ukombozi wa nchi yao.