 MKUU wa Wilaya ya Ulanga mkoani Morogoro, Ngollo Malenya ameunda tume kuchunguza tuhuma zinazowakabili watumishi watatu wa halmashauri hiyo wanaodaiwa kughushi barua na stakabadhi kuomba kwa Katibu Mkuu Tamisemi, ongezeko la bajeti ya mwaka 2017/2018 na kujipatia Sh milioni 470.Licha ya kuunda tume hiyo ya kufuatilia fedha hizo ambazo hazifahamiki matumizi yake, DC ameamuru vyombo vya dola kuwakamata watumishi hao wahojiwe zaidi kuhusu tuhuma hizo na kushitakiwa.Malenya aliunda tume hiyo na kuagiza Polisi Wilaya ya Ulanga kuwakamata watumishi hao juzi ofisini kwake baada ya kuipitia taarifa ya Sh milioni 470 zilizopotea katika halmashauri ya wilaya hiyo.Amewataja watumishi hao kuwa ni aliyekuwa akikaimu nafasi ya Mkurugenzi Mtendaji wa Halmashauri ambaye ni Mhandisi wa Maji, Mhasibu wa Mapato wa Halmashauri hiyo na aliyekuwa Mweka Hazina wa Halmashauri ambaye kwa sasa amehamishiwa Halmashauri ya Wilaya ya Gairo.Amesema watumishi hao (majina yamehifadhiwa) wanatuhumiwa kujipatia fedha hizo baada ya kuomba ongezeko la bajeti ya halmashauri hiyo mwaka 2017/2018 kupitia mfumo wa fedha na utumishi (Epicor).DC Malenya amesema akiwa Mwenyekiti wa Kamati ya Ulinzi na Usalama ya Wilaya na wajumbe wake, waliwaita watumishi wawili kati yao na kuwahoji kuhusu sakata hilo na walikiri kuwa walimdanganya Katibu Mkuu Tamisemi kwa kuandika barua ya kuomba ongezeko la fedha kwenye bajeti hiyo. Baada ya kuwahoji walikiri walimdanganya Katibu Mkuu Tamisemi kwa kuandika barua ili kuomba ongezeko la fedha na baada ya kuomba, tumegundua kwamba wameghushi hizo taarifa na mpaka sasa hazifahamiki fedha ziko wapi licha ya kukiri hiyo barua na waliandika na risiti yake ,  amesema Malenya.Amesema Serikali ya wilaya imewafikisha watumishi hao kwenye vyombo vya dola na sasa wapo ndani na watafikishwa mahakamani baada ya uchunguzi dhidi yao kukamilika na kwa mtumishi anayehamishiwa wilaya ya Gairo utaratibu utafuatwa ili aweze kufikishwa Ulanga ili kujibu tuhuma zinazomkabili.Malenya amewataka watumishi wa halmashauri hiyo wafuate utaratibu na miongozi ya serikali katika fedha na makusanyo ya mapato ziwaletee maendeleo ya kijamii na kiuchumi wananchi wa wilaya hiyo."Tunaendelea kufuatilia na kama tumegundua hili, naamimi yatakuwa mengi. Kama wilaya hatutabaki nyuma, nguvu zetu tumezieleza huko," amesema Malenya na kuongeza," Mtumishi yeyote yule atakayekutwa au kuhisiwa amehusika, hatutasita kumchukulia hatua za kisheria, ".Mkurugenzi Mtendaji wa Halmashauri ya Wilaya ya Ulanga, Yusuf Semguruka alipoulizwa baada ya kurejea safari ya kikazi nje ya mkoa alisema ni kweli tuhuma za watumishi hao watatu anazifahamu.Amesema tukio hilo lilifanyika alipokuwa nje ya wilaya kikazi na alichofanya ni kwenda benki kuona kama kipindi hicho fedha ziliingizwa na hakukuwa na ingizo lolote la fedha.Amesema sasa suala hilo lipo chini ya uchunguzi na DC na hawezi kulizungumzia zaidi na anachokisubiri ni hatua za kiutawala zaidi.