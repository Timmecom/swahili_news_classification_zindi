 TUME ya Vyuo Vikuu Tanzania (TCU) imefungua rasmi maombi ya kujiunga na vyuo vikuu kwa Shahada ya kwanza kwa mwaka wa masomo 2019/2020 huku ikiwatahadharisha wananchi kujiepusha na mawakala wa udahili waliopo mitaani.Kuanza kwa udahili huo kumefuatia Baraza la Mitihani la Taifa (NECTA) kutoa matokeo ya kidato cha sita Alhamisi hivyo hatua hiyo imelenga kuwapata wanafunzi wa kujiunga na elimu ya vyuo vikuu nchini.Akizungumza wakati wa kutangaza kuanza kwa maombi hayo jana Dar es Salaam, Katibu Mtendaji wa TCU, Profesa Charles Kihampa alisema dirisha la maombi hayo linatarajiwa kuanza kesho hadi Agosti 10, mwaka huu kwa waombaji wake kutuma maombi yao moja kwa moja katika vyuo wanavyovihitaji.Alisema wanaohitajika kuomba nafasi hizo kwa mwaka huu wametengwa makundi matatu ikiwa ni ongezeko la kundi moja ambalo awali liliondolewa kutokana na uwepo wa changamoto mbalimbali.Aliyataja makundi hayo kuwa ni pamoja na wahitimu wa kidato cha sita ambao kimsingi wanaingia moja kwa moja, wahitimu wa ngazi ya elimu ya stashahada na kundi la tatu ambalo ni ingizo jipya ambalo linawahusu tofauti wahitimu wa  Foundation Program  inayotolewa Chuo Kikuu Huria Tanzania (OUT). Kimsingi wahitimu hawa foundation program wanapaswa kupata G.P.A 3.0 au zaidi na angalau daraja C kutoka masomo sita katika makundi mahususi ya sanaa, sayansi na biashara ili waweze kukidhi vigezo vya kuchaguliwa katika vyuo hivyo,  alisema Profesa Kihampa alipozungumza na waandishi wa habari.Aliwataka waombaji wote kusoma kwa makini vigezo vilivyooneshwa kawika mwongozo unaopatikana katika tovuti ya TCU wajihakikishie kama wanakidhi vigezo na sifa za udahili zilizoidhinishwa na tume.Alisema wakijiridhisha kuwa na sifa, waombaji hao watapaswa kutuma maombi yao vyuoni kupitia mfumo wa kielektroniki uliowekwa na vyuo au kuwasiliana navyo moja kwa moja kupata taarifa za kina.Aliwataka waombaji wenye vyeti vilivyotolewa nje ya nchi kuviwasilisha Baraza la Mitihani la Tanzania (NECTA) au Baraza la Taifa la Elimu ya Ufundi (NACTE) kupata ithibati ya ulinganifu wa sifa zao.Profesa Kihampa pia aliwataka wananchi kujiepusha na madalali wa usajili wa vyuo mitaani kutokana na taarifa mbalimbali za uwepo wao huko mitaani hatua iliyosababisha wanafunzi wengi kutapeliwa usajili.