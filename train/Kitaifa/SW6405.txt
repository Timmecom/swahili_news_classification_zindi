 MPELELEZI wa Mkoa wa Kipolisi Kinondoni, Mrakibu Mwandamizi wa Polisi, John Maruru ameieleza Mahakama ya Hakimu Mkazi Kisutu kuwa watu wanne waliodaiwa na Mbunge wa Kigoma Mjini, Zitto Kabwe kuwa waliuawa na askari polisi mkoani Kigoma, wapo hai.Alidai kuwa watu hao wanne pamoja na Mganga wa Kituo cha Afya Nguruka, watafika mahakamani hapo kwa ajili ya kutoa ushahidi katika kesi ya uchochezi inayomkabili Zitto.Maruru ambaye ni shahidi wa kwanza, alidai hayo jana mbele ya Hakimu Mkazi Mkuu, Huruma Shaidi wakati kesi hiyo ilipofikishwa mahakamani kwa ajili ya kusikilizwa.Akiongozwa na Wakili wa Serikali Mwandamizi, Nassoro Katuga, shahidi huyo alidai kuwa watu hao wanne ambao Zitto alidai kuwa walikuwa majeruhi na kupelekwa Kituo cha Afya Nguruka, na kwamba polisi waliwachukua na kuwaua si kweli kwani wapo hai.Alidai kuwa Oktoba 28, mwaka huu, Zitto akiwa katika mkutano na waandishi wa habari alitoa maneno ya uchochezi ambayo yamesababisha kuwachonganisha wananchi na Jeshi la Polisi kwamba si watumishi bali ni wauaji wa wananchi.Maruru alidai baada ya taarifa hiyo walianza kufuatilia kwa kina ikiwemo kuwasiliana na SSP Mark Njela wa Kigoma ili wapate kujua hali ikoje kama ilivyotamkwa na Zitto. SSP Njela aliniambia kuwa mambo yaliyosemwa ni ya uongo na dhamira ni kuchonganisha kati ya jeshi na wananchi , alidai Maruru. Pia alidai katika kufuatilia taarifa hiyo, alikwenda maeneo ya Manzese jijini Dar es Salaam na kukuta wananchi wakijadiliana kuhusu taarifa iliyotolewa na Zitto na kwamba walionesha kuchukizwa na taarifa hiyo. Nilirudi ofisini na kuwaita makachero wazoefu na maofisa wa makosa ya mtandao ili kupitia taarifa iliyotolewa kwa vyombo vya habari na tulipeana majukumu ikiwemo kufuatilia na kukusanya ushahidi kuhusu tuhuma hizo na kuitisha mashahidi,  alisisitiza.Aliendelea kudai kuwa kauli zilizotoka kwenye nakala ya taarifa kwa vyombo vya habari ilionesha kuwa jeshi hilo ni wauaji kwani Zitto alisema;  Polisi wamekwenda Kituo cha Afya Nguruka na wamewachukua majeruhi wanne waliopelekwa na kuwaua.  Pia katika taarifa hiyo ilielezwa kuwa Polisi wakiwa kwenye operesheni hiyo wameua watu wengi sana.Maruru alidai kwamba maneno hayo ni ya uchochezi na yanalenga kuwachonganisha na wananchi.Shahidi huyo alidai kitengo cha makosa ya mtandao walifanikiwa kupata ushahidi wa video na walimkamata mshitakiwa na walipompekua walimkuta na taarifa kwa vyombo vya habari.Alidai baada ya kukusanya ushahidi waliwasilisha kesi hiyo mahakamani.Katika kesi hiyo, Zitto anadaiwa Oktoba 28, mwaka huu, akiwa katika mkutano na waandishi wa habari uliofanyika katika Makao Mkuu ya Ofisi ya Chama cha ACT Wazalendo alitoa maneno ya uchochezi yenye kuleta hisia ya hofu na chuki.