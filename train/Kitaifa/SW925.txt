 MBUNGE wa Mbeya Mjini, Joseph Mbilinyi, maarufu kama Sugu, amemwambia Rais John Magufuli kuwa anaunga mkono jitihada zake za kuwaletea maendeleo Watanzania.Sugu alizungumza hayo mjini Mbeya jana katika mkutano wa Rais Magufuli na wananchi. Alisema kuwa pamoja na kwamba yuko chama kingine, lakini anatambua na kuunga mkono jitihada za Rais Magufuli. Tunaambiwa tunapinga kila kitu, No, kuna vitu vingi sana tunakuunga mkono, lakini vile tunavyokuunga mkono hawakwambii kwamba tunakuunga mkono, lakini hii haiondoi uhalali wetu wa kutoa maoni yetu... mimi naunga mkono bila kuhama chama changu  alisema Mbilinyi, ambaye ni mbunge wa tiketi ya Chama cha Demokrasia na Maendeleo (Chadema).Alisema mwaka jana kipindi kama hicho, alikuwa gerezani na alisikia yuko Iringa, akajua angekwenda Mbeya ambako asingeweza kuonana naye, lakini aliondoka. Hivyo, alisema anashukuru jana wameonana. Akizungumzia changamoto za mkoa huo, Sugu alisema tatizo la kwanza ni maji. Alisema wakazi wa Halmashauri ya Jiji Mbeya wanaopata maji ni asilimia 60.Alisema halmashauri hiyo walifanya upembuzi, wakasema zinahitajika Sh bilioni 70 kuyatoa maji mto Kiwira ili kumaliza tatizo hilo. Hivyo, alimuomba Rais kufanikisha suala hilo na kwamba suala hilo likifanikiwa, ataacha sifa kubwa kwani maji hayo ni mengi, yataweza kufika hata mkoa jirani wa Songwe Alitaja changamoto nyingine ni wafanyabiashara ndogo (machinga), ambapo aliitaka uwekwe utaratibu mzuri kwa machinga.Badala ya kuwatafutia sehemu moja ya kuwaweka kufanyia biashara zao, waachwe wawe huru wawekewe utaratibu wao wa kufanya biashara. Pia, Sugu (pichani) alizungumzia tozo na kodi nyingine kwa wafanyabiashara. Kwa upande wake, Rais Magufuli alisema anapenda wafanyabiashara hao, kufanya shughuli zao kwa uhuru, ambapo alifanya uamuzi hapo wa kuwapatia Uwanja wa Ndege wa Mbeya kufanyia biashara zao.Uwanja huo, ambao ni wa zamani, hautumiki kwa hivi sasa. Aidha, Rais alisema serikali imetoa vitambulisho maalumu ili kuwawezesha kufanya shughuli zao kwa uhuru. Lakini, alisisitiza wasitumiwe na wafanyabiashara wakubwa. Wamachinga ndio mlionifanya niwe kiongozi wenu, mnataka mahali pa kufanyia kazi ambapo ni mjini, Uwanja wa Ndege wa Mbeya eneo hilo tunabadilisha matumizi hapa, eneo hilo viongozi wa mkoa wa Mbeya mliandae vizuri, ndilo litakuwa la wamachinga wa Mbeya, lakini pia lazima kiwekwe kituo cha magari,  alisema Rais.Aliwakumbusha wafanyabiashara wote nchini kwamba anapowatetea, haimaanishi wanaruhusiwa kufanyia biashara popote, bali mikoa itengeneze mazingira wafanye biashara zao mjini. Hata hivyo, alisema eneo la wafanyabiashara hao kuungua moto mara kadhaa, inawezekana kuwa linachomwa moto kwa makusudi. Rais Magufuli alisema baada ya kuchaguliwa, alikuwa na kazi moja tu ya kufanya kazi kuwaletea maendeleo Watanzania. Ndio maana nimefika hapa Mbeya kuwashukuru kwa imani mliyonipa, imani hii ilioneshwa na watanzania wote na ninaamini maendeleo hayana chama, hivyo tuiendeleze taifa letu, lakini nafahamu ninayofanya hata yako kwenye ilani ya Chama cha Mapinduzi,  Mfuko Bima Afya Rais Magufuli aliupongeza Mfuko wa Taifa wa Bima ya Afya kwa kazi kubwa inayofanya.Alisema hayo kwenye mkutano wa hadhara kwenye viwanja vya Ruanda Nzove wakati akizungumza na wananchi, baada ya kuzindua jengo la NHIF Tower Mbeya. Jengo hilo litatumika kuhudumia wanachama pamoja na kitega uchumi.  Leo nimepata heshima ya kufungua jengo zuri sana la NHIF na nimpongeze sana Mwenyekiti wa Bodi, Mama Makinda ambaye aliona umuhimu wa kujenga jengo hili huku ambalo ni zuri sana.Hakika alitambua umuhimu wa Mbeya na kilichonifurahisha zaidi ni kusikia jengo lina wapangaji zaidi ya asilimia 91,  alisema Rais. Rais alipongeza watendaji wa mfuko huo kwa kazi kubwa wanayofanya. Aliutaka uongozi kujielekeza katika uwekezaji wa viwanda vya dawa na vifaa tiba ili kuboresha zaidi huduma za matibabu.  Majengo ni mazuri lakini tusiendeleze sana kujenga, jielekezeni kujenga viwanda vya madawa na vifaa hospitalini.Kwa hili nakupongeza sana na sijilaumu kukuteua, naomba unipelekee pongezi hizi kwa watendaji wa NHIF,  alisema Rais. Aliwaomba watanzania kujiunga na NHIF ili kupata huduma kupitia mfumo wa Bima ya Afya. Ahadi Alisema alipokuja kwenye kampeni za uchaguzi mkuu mwaka 2015, aliahidi mambo kadhaa na ahadi kubwa ilikuwa kudumisha amani na kuimarisha muungano. Alisema serikali imedumisha amani Tanzania na ni nchi yenye amani.Alipongeza viongozi mbalimbali, ikiwemo viongozi wa dini kwa kudumisha amani Pia, alisema serikali imedumisha mapambano dhidi ya dawa za kulevya, rushwa, nidhamu kwa utumishi wa uma, ulinzi katika rasilimali, kuongeza ukusanyaji mapato kutoka Sh bilioni 50 hadi Sh trilioni 1.3, kupambana na wizi, ubadhilifu na safari za nje kwa viongozi.Aidha, alisema serikali imetekeleza miradi mingi ya maendeleo, ambapo kwenye miundombinu kwa Mbeya, serikali imekamilisha ujenzi wa barabara ya Mbeya-Chunya. Kwamba ataweka mawe ya msingi ujenzi wa barabara nyingine katika mkoa huo.  Imechosha kuona magari yanaangukia mengine na watu wanapoteza maisha, hiki kitu kinanikosesha amani, hili suala sasa nalichukulia kwa umakini, ndio maana tumeanza na upembuzi yakinifu na tutamaliza na usanifu baadaye kutengeneza barabara,  alisema.Alisema serikali imeanza pia kufanya upanuzi wa bandari za Dar es Salam, Mtwara na Tanga na Kiwira inafanyiwa ukarabati. Pia , alieleza kuwa serikali inakarabati meli za maziwa makuu. Alisema serikali sasa inatekeleza sera ya kukuza utalii ikiwemo Mbeya, ambapo kuna vivutio vingi vya utalii, lakini havitangazwi. Rais Magufuli alisema watalii wanashindwa kwenda maeneo mengi yenye vivutio kwa sababu ya usafiri, kwani asilimia 70 wanatumia usafiri wa anga.Alisema ndio maana serikali inafanya upanuzi wa Uwanja wa Ndege wa Songwe. Pia serikali imejitahidi watanzania kupata elimu bure, imeboresho sekta ya afya, kufuta tozo 80 za kilimo, saba za ufugaji na tano za uvuvi na kuondoa tozo ya ushuru chini ya tani moja. Iwe ni marufuku kuwatoza watu hizo ni miongoni kwa tozo tulizofuta, ukiwa na mahindi yasiyovuka tani moja wewe safirisha, ukiwa na viazi, miwa ilimradi isizidi tani moja, na ukitaka kuwakomoa wanaokaa barabarani kutoza wewe asubuhi saa mbili safirisha tani moja, saa nne tani moja, saa sita tani moja kufika jioni umesafirisha tani 100, hakuna wa kukutoza na wakuu wa mikoa na wakurugenzi simamieni hili,  alisema.Alisema kero nyingine katika mkoa huo ni kiwanda cha nyama, ambapo aliutaka uongozi wa mkoa huo kuhakikisha kiwanda hicho kilichojengwa enzi za Mwalimu Julius Nyerere kinafufuliwa, hata kama ni kumtafuta mwekezaji mwingine. Azungumzia uongozi Mbeya Alisema hakufanya makosa kumteua mkuu wa mkoa huo aliyopo sasa, na kwamba kabla hajaja makusanyo yalikuwa Sh bilioni 2.5 lakini sasa ni Sh bilioni 5. Ndio maana hata Mkurugenzi wa Jiji hili nikaleta polisi, nilifanya kwa makusudi, sikuja kujaribu, kwamba akusanye mapato hata kama ni polisi mwenye cheo kikubwa,  alisema Rais Magufuli. Alisema kila mkoa una watu wa aina yake. Alisema kwamba anapenda mkoa huo na ndio maana amewapelekea viongozi hao. Rais Magufuli alishukuru watu wa Mbeya kwa mapokezi makubwa waliyompa, kwani alipokelewa kwa kishindo katika maeneo mbalimbali, alikopita na kuhutubia.Kuhusu Muungano Alisema Tanzania ina kila sababu ya kufurahia Muungano wa Tanganyika na Zanzibar, kwani kuna nchi ambazo zilijaribu kuungana na kushindwa  Muungano wetu leo unatimiza miaka 55, ni suala la kushukuru sana. Nawapongeza waasisi wa Muungano huu kwa uamuzi wa busara, napongeza vyombo vya ulinzi na usalama kwa kulinda Muungano huu na pia kwa watanzania kwa kuendelea kuenzi na kuutunza,  alisema Rais na kusisitiza kuwa Muungano utaendelea kulindwa.