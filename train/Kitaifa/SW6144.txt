 CHUO Kikuu cha Dar es Salaam (UDSM), kipo mbioni kusaini mkataba wa makubaliano ya kufundisha lugha ya Kiswahili katika Chuo Kikuu cha Juba kilichopo Sudan Kusini.Machi mwaka huu Serikali ya Tanzania na Sudan Kusini zilisaini mkataba wa makubaliano ya ushirikiano ya kufundisha lugha hiyo ya Kiswahili. Mkurugenzi wa Mawasiliano ya Kimataifa, Jumuiya ya Wahitimu na Uendelevu UDSM, Dk Lulu Kaaya alisema hayo jana alipokuwa akifanya mahojiano na waandishi wa HabariLeo na Daily News. Sudan Kusini kuna kiu ya Kiswahili kwa wanafunzi na hata watu wengine, kwani katika sekta binafsi kama hotelini wameona upo umuhimu wa kujua lugha hiyo ya Kiswahili.  Pia tulielezwa kuwa asilimia 50 ya wanafunzi wa Chuo Kikuu cha Juba wanaongea Kiswahili japo hakijanyooka,  alisema Dk Kaaya.Alisema UDSM inatarajia Septemba mwaka huu, wataanza ufundishaji katika chuo hicho kwani tayari Juba wameonesha utayari wa kuwaleta wafanyakazi wao Chuo Kikuu cha Dar es Salaam kwa ajili ya kujifunza Kiswahili katika ngazi ya digrii ili kujengewa uwezo.Aidha, alisema UDSM wana ushirikiano katika lugha ya Kiswahili kwenye vyuo vilivyopo nchini Marekani, Ulaya na Bara la Afrika ambako kote huko kuna wanafunzi wanafundishwa Kiswahili.