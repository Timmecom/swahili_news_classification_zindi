 WAZIRI wa Ujenzi, Uchukuzi na Mawasiliano, Isack Kamwelwe ameiagiza Mamlaka ya Usimamizi wa Bandari Tanzania (TPA) kuhakikisha inatia saini haraka Mikataba ya Upanuzi wa Lango la Bandari ya Dar es Salaam na ununuzi wa vifaa vya kupakia na kupakua mizigo.Alitoa agizo hilo wakati wa uzinduzi wa Gati namba 1 katika Bandari ya Dar es Salaam ikiwa ni sehemu ya upanuzi wa bandari hiyo ambapo hadi kukamilika itagharimu Sh bilioni 968. Mhandisi Mshauri, Mkandarasi fanyeni kazi. Watanzania wanataka kuona kazi nzuri. Hawataki kuona maneno mazuri.  Mimi ni injinia sina maneno mazuri. Nakwenda moja kwa moja ili niweze kuhakikisha kwamba watanzania wengi, majirani zetu wengi Zambia, Kongo na wengine wanatumia Bandari ya Dar es Salaam,  alisema. Alitaka upanuzi wa lango la meli kuingia Bandari ya Dar es Salaam ufanyike haraka ili meli kubwa ziweze kutia nanga bandarini hapo.Gati namba 1 lililozinduliwa lina uwezo wa kupokea meli kubwa zinazoweza kubeba makontena 4,000 mpaka 6,000 kutoka makontena 200 hadi 2,800 awali.  Mkandarasi hakikisha kazi hii inakamilika kabla ya wakati ili bandari ihudumie watu wengi. Nataka Mkataba wa kukamilisha upanuzi wa Mlango wa Meli kuingia bandarini usainiwe katika muda wa miezi miwili ili Mkandarasi aanze kazi.Tuongeze kina na upana. Tunataka meli ziingie zishushe mizigo bandari ya Dar es Salaam,  alisema. Waziri Kamwelwe pia aliitaka TPA kununua vifaa vya kupakia na kupakua mizigo haraka ili kasi ya huduma za bandari hiyo iendane na upanuzi wake.   Mhandisi Mshauri anatuchelewesha? Jamani si fedha tunayo. Tunayo iko kwenye akaunti sasa kwa nini hamuingii mkataba kununua vifaa. Mniletee taarifa na programu, mikataba tunaingia lini, sitaki kusikia mwezi wa 11. Kwani ugumu uko wapi. Ni mwezi mmoja mikataba yote tuwe tumeingia. Watanzania hawa wanataka huduma.Nchi zinazotuzunguka zinahitaji huduma,  alisisitiza Waziri Kamwelwe. Pia alisema serikali imeanza ukarabati wa Bandari ya Tanga ili kuongeza kina.  Kwa sababu sasa hivi Bandari ya Tanga meli kubwa inasimama meta 1,400 kutoka bandarini kutokana na kina kidogo cha maji. Kina cha sasa ni mita 3 mpaka 4 kwa hiyo meli haiwezi kwenda moja kwa moja mpaka kwenye gati. Naibu Mkurugenzi Mkuu TPA, Augustine Phillipo alisema Gati namba 1 lilikamilika Desemba 2018 na lina urefu wa mita 191.