 KATIKA kuunga mkono sera ya serikali ya kukuza viwanda sambamba na kuwawezesha wananchi kiuchumi, kampuni inayozalisha vinywaji jamii ya soda ya Watercom imetoa ajira kwa wananchi zaidi ya 3000 wanaofanya kazi ya uzalishaji na usambazaji wa bidhaa zinazozalishwa na kampuni hiyo.Aidha, pamoja na ajira hizo, kampuni hiyo pia imeviwezesha kimitaji vikundi 300 vya wajasiriamali vikiwemo 40 vya jijini Dar es Salaam ili waweze kutimiza ndoto zao za kibiashara na hivyo kujinasua kutokana na tatizo la umasikini linalozikabili familia nyingi nchini na dunia kwa ujumla.Akizungumza wakati wa uzinduzi wa vinywaji hivyo Jijini Dar es Salaam jana, Meneja Mauzo wa kampuni hiyo Shiraz Batchu, alisema ujio wa bidhaa hizo zinazozalishwa kupitia uwekezaji uliofanywa na mzawa ni hatua iliyolenga kuunga mkono juhudi za Rais John Magufuli kuanzisha na kuendeleza viwanda hapa nchini.Alisema kampuni hiyo inayojihusisha na uzalishaji wa maji aina ya afya, pamoja na kinywaji hicho imekuja na vinywaji jamii ya soda ambavyo kimsingi vyote vimelenga kunyanyua soko la ndani na nje ya nchi sambamba na kutoa ajira kwa makundi mbalimbali ya wananchi. Kupitia viwanda vyetu mbalimbali kikiwemo kinachozalisha bidhaa hii mpya ya soda, tumeweza kutoa ajira kwa wananchi mbalimbali pamoja na kuviwezesha kiuchumi vikundi vya akina mama kwa kuvipa mitaji ambayo kimsingi imewasaidia katika kupambana na umasikini,  alisema Batchu.Alisema kampuni hiyo inayomiliki pia kiwanda cha maziwa cha maarufu kama Dar Fresh, pamoja na kampuni ya mafuta jamii ya Petrol ya Oilcom, imekuja na kinywaji cha kusisimua misuli kiitwacho  jembe  na Turbo ambavyo humsaidia mtumiaji kuondoa uchovu mwilini  alisema Batchu.Aidha alisema ukiacha ajira rasmi 3000 zilizotolewa na kampuni hiyo, pia kuna ajira zingine zisizo za moja kwa moja kwa wafanyakazi 300,000 wakiwemo wauzaji na wasambazaji wa bidhaa hizo waliopo maeneo mbalimbali nchini, hatua aliyoidai kuwa kwa kiasi fulani imesaidia kutatua tatizo la ajira kwa vijana wengi nchini. Aidha aliwataka wananchi hususani vijana kuendelea kufanya kazi kwa bidii ili kuunga mkono juhudi za Rais John Magufuli za kuliletea maendeleo Taifa ili kufikia uchumi wa kati wa viwanda ifikapo 2025.