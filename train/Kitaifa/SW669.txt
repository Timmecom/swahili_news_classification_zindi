 SERIKALI imesema uamuzi uliotolewa na Mahakama Kuu Kanda ya Dar es Salaam ya kuzuia Wakurugenzi Watendaji wa Halmashauri (DEDs) kusimamia uchaguzi, hayawezi kuathiri uchaguzi wowote wa marudio wala uchaguzi zijazo.Akizungumza na waandishi wa habari Dar es Salaam, Mwanasheria Mkuu wa Serikali (AG), Profesa Adelardus Kilangi (pichani) alisema tayari wametoa taarifa ya nia ya kukata rufaa Mahakama ya Rufani ya Tanzania kupinga uamuzi uliotolewa Ijumaa iliyopita na jopo la majaji watatu.Amesema amekuwa akiulizwa kuhusu athari za uamuzi huo kuhusu uchaguzi ujao na chaguzi ndogo za marudio hivyo hawapaswi kuwa na wasiwasi kwani nafasi ya kukata rufaa ipo.Profesa Kilangi amesema, mpaka sasa hawajapata nakala ya uamuzi huo ili waweze kujiridhisha ni kitu gani hasa mahakama hiyo imeelekeza. Pia alisema kuwa kwa misingi ya sheria pale serikali inapotoa taarifa ya kukata rufaa kwenda Mahakama ya Rufani, inaifanya hukumu hiyo isitekelezeke. Kwa mujibu wa kifungu cha 14 (3) cha Sheria ya Utekelezaji wa haki na wajibu inasema serikali kwa maana ya Mwanasheria Mkuu wa Serikali kupitia kwa Wakili Mkuu wa Serikali akishatoa taarifa ya nia ya kukata rufaa basi hiyo taarifa moja kwa moja inazuia utekelezaji wa hukumu ile,  alifafanua Profesa Kilangi.Alisisitiza kuwa ibara ya 30 (5) ya Katiba ya Jamhuri ya Muungano wa Tanzania, imeeleza mambo yanayoweza kufanyika katika mazingira kama haya na katika sheria kifungu cha 13 pia kimeeleza.Akizungumzia sababu za kukata rufaa, Profesa Kilangi alisema wanakata rufaa kupinga ubatilishwaji wa kifungu cha 7 (1) na kifungu cha 7(3) ambavyo mahakama ilisema kuwa vinakinzana na Katiba ya mwaka 1977.Katika vifungu hivyo vya sheria ya uchaguzi ambavyo vinatamka kuwa Mkurugenzi wa Jiji, Manispaa na Halmashauri anaweza kusimamia uchaguzi na kifungu cha 7(3) kinaipa mamlaka Tume ya Uchaguzi kuteua wasimamizi wa uchaguzi miongoni mwa watumishi wa umma pale inapoona inafaa.Alisema kuwa baadhi ya vifungu ambavyo mwanachama wa Chadema, Bob Wangwe alivipinga mahakamani iliona havina ukinzani na badala yake ni halali kuendelea kutumika kama vile kifungu cha 6 (1) cha Sheria ya Taifa ya Uchaguzi ambacho kinamtambua Mkurugenzi wa Uchaguzi anateuliwa na Rais kutoka katika utumishi wa umma na kifungu cha 7 (2).