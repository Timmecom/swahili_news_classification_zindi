 MAMLAKA ya Hali ya Hewa Tanzania (TMA), imetoa tahadhari ya kimbunga kilichopewa jina la Kenneth kutokea katika Bahari ya Hindi.Kimbunga hicho kitaathiri huduma baharini kwa asilimia 100 na athari nchi kavu, huku kikisababisha ongezeko la mvua nchini na upepo mkali.Aidha, kimbunga hicho ambacho mpaka jana asubuhi kilikuwa kilometa 600 kutoka Pwani ya Tanzania na Msumbiji, kimekuwa kikiendelea kusogea maeneo ya Pwani ya nchi, huku kikiwa na upepo wa kasi ya kilometa 100 kwa saa.Kimbunga hicho kitaathiri maeneo mbalimbali karibu na Bahari ya Hindi hasa mikoa ya Mtwara, Lindi na Ruvuma na maeneo mengine ya karibu na mikoa hiyo kwa umbali wa kilometa 500.Akitoa tahadhari hiyo jana Dar es Salaam, Kaimu Mkurugenzi Mkuu wa TMA, Dk Pascal Waniha (pichani) alisema inaonesha mpaka kufikia leo, kimbunga hicho kitakuwa kilometa 200 toka mpaka wa Msumbiji na Tanzania, kikiwa na upepo wa kasi ya kilometa 100 kwa saa na kuendelea kusogea mpaka Ijumaa.Kwa mujibu wa mifumo ya hali ya hewa, inaelezwa kuwa jana kimbunga hicho kilisogea zaidi kwa kilometa 450 na kufikia usiku wa kuamkia leo kitafika kilometa 250 na kufikia kilometa 150 na upepo wa kasi ya kilometa 150 kwa saa.Dk Waniha ambaye ni Mkurugenzi wa Huduma za Ufundi TMA, alisema katika saa 24 zilizopita, mgandamizo mdogo wa hewa uliendelea kuimarika kwa kasi hadi kufikia kiwango cha kimbunga kamili na kuwa umbali wa kilometa 700 mashariki mwa Mkoa wa Mtwara. Mifumo ya hali ya hewa inaonesha kimbunga cha Kenneth kilichopo eneo la Kaskazini Magharibi mwa Kisiwa cha Madagascar kinaambatana na mvua kubwa na upepo mkali katika eneo hilo,  alisema na kubainisha kuwa vipindi vya upepo mkali unaofikia zaidi ya kasi ya kilometa 80 kwa saa, vinatarajiwa kujitokeza katika Ukanda wa Pwani ya Kusini katika mikoa ya Lindi na Mtwara na iliyo karibu. Kimbunga hiki kitaendelea kutawala mwenendo wa mifumo ya hali ya hewa nchini hivyo kusababisha ongezeko la mvua zinazoambatana na ngurumo za radi pamoja na upepo mkali kadri kinavyokaribia maeneo ya ukanda wa Pwani,  alisema mkurugenzi huyo wa TMA.Alisema kimbunga hicho kitakapoingia nchi kavu kikiwa na nguvu inayotarajiwa, kitakuwa na madhara makubwa kwa maisha ya watu na mali zao, ambayo ni mafuriko, uharibifu wa mali na makazi, kuezuliwa mapaa kutokana na upepo mkali, uharibifu wa mazao shambani na miundombinu kutokana na mafuriko na upepo mkali.Madhara mengine ni kuongezeka kwa kina cha maji ya bahari katika kipindi kifupi, kuathirika kwa shughuli za usafirishaji kwa anga, kwenye maji na nchi kavu mkoani Mtwara na maeneo jirani ya umbali wa kilometa 500. TMA inaendelea kufuatilia mwenendo wa kujengeka kwa kimbunga hicho kusini magharibi mwa Bahari ya Hindi pamoja na mwenendo wa mifumo mingine ya hali ya hewa kwa ujumla na kutoa mrejesho kila inapobidi ili kuchukua tahadhari zaidi,  alisema Dk Waniha.Alisema kama hiyo iliwahi kutokea mwaka 1952 katika Mkoa wa Lindi, lakini mpaka kinafika hakikuwa na madhara makubwa. Mwezi uliopita, Kimbunga Idai kilizikumba nchi za kusini mwa Afrika za Malawi, Msumbiji na Zimbabwe na kusababisha vifo vya watu wapatao 1,000. Serikali ya Tanzania ilituma msaada wa chakula, dawa na vifaa tiba kusaidia watu walioathiriwa na kimbunga hicho.Mkoani Mtwara, Mwandishi Wetu, Sijawa Omary anaripoti kuwa Meneja wa Kanda ya Kusini wa TMA, Daudi Amasi amewataka wakazi waishio mabondeni mkoani humo kuchukua tahadhari juu ya tukio hilo.Alisema kimbunga hicho kitakuwa na upepo mkali, mvua kubwa itakayoambatana na radi, kuchafuka kwa bahari, mawimbi ya bahari na bahari inaweza kujaa hali ambayo inaweza kuathiri wananchi wanaoishi kando ya bahari.Akizungumza na waandishi wa habari jana, Amasi alisema tahadhari kubwa inapaswa ichukuliwe kwa wakazi wa mabondeni kuhama huku maeneo yenye mifereji yakisafishwa na kuondolewa takataka ili kuruhusu maji kupita kwa urahisi.Alisema tukio hilo litaanza saa tatu hadi saa tano asubuhi, na saa tano hadi saa sita, mvua itaongezeka na saa sita mvua itazidi mpaka saa tisa alasiri ambako mvua zitaanza kupungua na kisha kuondoka kuelekea nchini Msumbiji.Alisema mamlaka hiyo inaendelea kufuatilia ili kuona kama kinaweza kuongezeka nguvu na kuleta madhara makubwa kwa wakazi wa mabondeni ikiwemo kuezuliwa nyumba zao kutokaka na upepo mkali.Mkuu wa Mkoa wa Mtwara, Gelasius Byakanwa alisema wataalamu wameona ujio wa kimbunga Kenneth kikiwa na uelekeo wa Mkoa wa Mtwara ambacho kinaweza kuleta madhara makubwa. Ni vizuri kuchukua tahadhari mapema kuliko kuchukua hatua za kuokoa wakati hatujui nini kitakachotokea..... watalaamu wanasema kuwa kimbunga hiki kina uelekeo wa Mtwara na kitakuja na mvua, upepo, radi,  alisema.