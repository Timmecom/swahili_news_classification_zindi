 Rais John Magufuli amesema anatamani atakapomaliza muda wake aache zaidi ya mabilionea 100 nchini.Ameyasema hayo Ikulu jijini Dar es Salaam kwenye mkutano na wafanyabiashara kutoka wilaya zote nchini. Natamani inapofika mwisho wa kipindi changu cha uongozi, niache angalau mabilionea 100 nchini,  amesema.Rais amesema, amekutana na wafanyabiashara nchini ili wajadili namna bora ya kuboresha mazingira ya biashara nchini. Serikali imeshaanza kuchukua hatua za kushughulikia baadhi ya changamoto zinazokabili sekta hii ya biashara na tumeshaandaa kitabu cha muongozo,  aliongeza.Rais Magufuli pia amebainisha kuwa tangu serikali yake iingie madarakani, miradi mipya iliyosajiliwa katika kituo cha uwekezaji ni 897 ambapo miradi 313 ni Watanzania, 377 ni wageni na 207 ni ubia kati ya Watanzania na wageni.Miradi hiyo yote ina thamani ya Dola za Marekani Bil. 13.8 na imetoa ajira kwa wananchi 21,390.Amesema, ana orodha ya kampuni hewa 17, 447 zilizojisajili Wakala wa Usajili wa Biashara na Leseni (Brela) zinazofanya biashara hewa na kudai kurudishiwa Kodi ya ongezeko la Thamani (VAT).Kutokana na hilo ametoa siku 30 kwa kampuni hizo kulipa fedha wanazodaiwa serikalini.Rais amesema lengo la mkutano huu ni kuzungumzia changamoto, mafanikio na maboresho ya kufanyika ili kuboresha mazingira ya biashara nchini.