 WAZIRI wa Nchi, Ofi si ya Rais Tawala za Mikoa na Serikali za Mitaa, Selemani Jafo amechukizwa na kusuasua kwa ujenzi wa Kituo cha Afya Hamai kilichopo Wilaya ya Chemba.Jafo alionesha kuchukizwa kwake wakati wa ziara ya kukagua miradi ya afya inayoendelea kujengwa katika halmashauri hiyo, hasa baada ya kuwa fedha za ujenzi wa kituo hicho kufikishwa kituoni hapo zaidi ya miezi 10 iliyopita.  Kituo cha Hamai kimepokea fedha tangu Januari 2018, lakini mpaka sasa ujenzi haujakamilika wakati vituo vingine vyenye mazingira magumu zaidi vimekwishakamilisha ujenzi tena kwa ubora wa hali ya juu,  alisema Jafo.Alisema fedha zilizoletwa kwa ajili ya ujenzi wa kituo hicho ni Sh milioni 400 ambazo zinadaiwa kutumika zote, huku wakihitaji Sh milioni 29 ili kukamilisha ujenzi huo.  Nashindwa kuelewa ni kitu gani cha gharama kilichowekwa katika kituo hiki ambacho kimesababisha fedha hizo kwisha kabla ya ujenzi kukamilika. Inakuwaje halmashauri zingine wametumia kiasi hicho cha fedha kukamilisha miundombinu yao, lakini kwa Chemba fedha hizo zisitoshe kukamilisha kituo, kuna tatizo gani hapa?  alihoji Jafo. Jafo aliongeza:  Hakuna fedha itakayoongezwa katika kituo hiki cha Hamai, nataka majengo yote yaliyojengwa hapa yakamilike haraka iwezekanavyo na kwa ubora unaotakiwa bila kuwa na sababu zingine zozote.Mkurugenzi nendeni mkatafute fedha popote pale mkamilishe kituo hiki.  Aidha, akizungumza na wananchi, Jafo alitumia fursa hiyo kuwaeleza kinagaubaga kuwa Halmashauri ya Chemba ni miongoni mwa halmashauri zilizopata fedha nyingi za ujenzi wa vituo vitatu vya afya na hospitali ya wilaya.  Sitavumilia kuona fedha zinazotolewa kwa ajili ya ujenzi wa vituo vya afya na hospitali zikitumika vibaya. Nitasimamia sheria na atakayekwenda kinyume na maelekezo atachukuliwa hatua kali,  alisema.Aidha, alitoa wiki mbili kwa uongozi wa halmashauri hiyo, kukamilisha ujenzi wa kituo hicho na kuahidi kurejea tena Hamai ifikapo Januari 15, mwaka huu kwa lengo la kukagua maendeleo ya ujenzi huo. Mbunge wa Chemba, Juma Nkamia alisema kusuasua kwa ujenzi wa Kituo cha Afya Hamai, kunatokana na ujanja ujanja wa baadhi ya watumishi kutaka kufanya vitu wenyewe bila kushirikisha kamati za ujenzi.  Mara nyingi tulipowashauri hawakutaka kusikiliza ushauri huo na ndio baadhi ya sababu zilizochangia kutokamilika kwa ujenzi huo wa kituo kwa wakati,  alisema Nkamia.Awali, akitoa maelezo, Mkurugenzi Mtendaji wa Halmashauri ya Chemba, Dk Semistatus Mashimba alisema uhaba wa watumishi hususani katika idara ya ujenzi na manunuzi, ndio uliochangia ucheleweshaji katika ujenzi huo.  Katika kutekeleza mradi wa ujenzi wa kituo hiki tumekumbana na changamoto kadhaa, ikiwamo ya uhaba wa watumishi hususan katika idara ya ujenzi na manunuzi ambazo ndio muhimu katika kusimamia shughuli zote za ujenzi wa vituo vya afya,  alisema. Vituo vitatu vya afya katika Wilaya ya Chemba, vimepokea Sh milioni 400 kwa kila kituo, za ujenzi wa miundombinu ya afya ya vituo vya Hamai, Mrijo na Kwamkoro. Pia, serikali ilitoa Sh bilioni 15 kwa ajili ya ujenzi wa hospitali ya wilaya.