 NAIBU Katibu Mkuu (OR-TAMISEMI) anayeshughulikia Afya, Dk Doroth Gwajima amewataka wazazi na walezi kuwa makini na kuimarisha ulinzi na usalama wa mtoto wakati wa msimu sikukuu ya Idd.Dk Gwajima alisema hayo alipotembelea kituo cha kulelea watoto cha nyumba ya matumaini kilichopo kata ya Mihuji jijini Dodoma na kutoa misaada ya vitu mbalimbali kwa ajili ya sikukuu. Ni wajibu wa kila mzazi kutekeleza jukumu lake la msingi la kuhakikisha mtoto yuko salama na anasherekea sikukuku katika mazingira rafiki na yenye kumjenga kimwili na kiakili zaidi bila kupata dhahama ya aina yoyote,  alisema Gwajima.Aidha, Dk Gwajima alimpongeza kituo hicho kwa jukumu kubwa walilo nalo la kuhakikisha watoto waliopo hapo wanapata malezi bora huku akiwaasa watoto kuzidisha upendo na mshikamano miongozi mwao. Kwa upande wake, Mkurugenzi Msaidizi anayeshughulikia masuala ya ustawi wa Jamii, OR-TAMISEMI, Rashed Maftah, alisema moja ya majukumu yao ya msingi na wajibu wao katika kuzihudumia Mamlaka zote 184 nchini katika kuhakikisha watoto waliokatika mazingira magumu wanapata vituo vya kuwalea katika misingi bora na usalama wao unaimarika. Dini iliyosafi ni yenye kuwajali yatima na wenye uhitaji kwa kuunganika na kushiriki nao katika mahitaji yao ya Msingi, aidha Sheria ya mtoto namba 21 ya mwaka 2009 kanuni ya 12 inahimiza suala la kulelea watoto,  alisema Maftah. Akizungumza kwa niaba ya walezi wa kituo hicho, mmoja ya walezi, Sista Urea, alisema kituo hicho kina jumla ya watoto 63 na kimekuwa kikifanya kazi zake toka mwaka 1995 kwa kuhudumia watoto wanaopatikana katika mazingira magumu na ukatili wa kijinsia kutoka mikoa ya Dodoma na Singida.