 DAKTARI wa Hospitali ya Taifa Muhimbili (MNH), Dar es Salaam Idara ya Huduma za Dharura, Deus Kitapondya amesema ni vyema ukafanyika utafiti ili kubaini kiwango cha ya madhara kiafya na kisaikolojia yanayowapata wasafiri wa mabasi ya mwendokasi jijini Dar es Salaam kutokana na mbanano ndani ya mabasi hayo.Dk Kitapondya alitoa kauli hiyo baada ya mwandishi kutaka kujua kama katika kazi zake za utabibu aliwahi kukutana na wagonjwa walioumia kutokana na tatizo hilo.Pamoja na kukiri kuwahi kuwatibu wagonjwa wanne akiwemo mwandishi wa habari wa gazeti hili, Matern Kayera walioumia kutokana na kubanana ndani ya mabasi hayo, daktari huyo alisema japo hajafanya utafiti, lakini anaamini hali hiyo inawasababishia watumiaji wengi wa mabasi hayo matatizo ya kisaikolojia ikiwemo kukosa amani na utulivu wa kiakili wanapoamua kusafiri nayo.Kwa mujibu wa daktari huyo, msongamano wa abiria ni kigezo tosha cha kuwafanya watu kuwa na hofu ya namna ya kupanda au kushuka kwenye mabasi hayo kutokana na kusukumana au kubanana hali inayowaondolea utulivu na kuwafanya wakose amani moyoni, hivyo kuna kila umuhimu kwa utafiti kufanyika kubaini kiwango cha madhara ya kiafya na kisaikolojia wanayowapata watumiaji wa usafiri huo.Kwa kuwa msongamano huo hutokea zaidi nyakati za asubuhi watu wanapowahi kwenye shughuli zao au jioni wanaporudi majumbani, hivyo baadhi yao huathirika kisaikolojia kutokana na kuwaza kama wataweza kupanda au kushuka kwa urahisi, kubanana, kukosa kiti, kuchelewa kazini au majumbani, shuleni au kwenye shughuli zao mbalimbali pamoja na mwili kuchoka. Umeibua hoja ya msingi, nadhani kuna haja ya utafiti kufanyika ili kubaini kiwango cha madhara ya kisaikolojia na kimwili ambayo watu wanayapata kutokana na kutumia usafiri wa mabasi ya mwendokasi,  alisema Dk Kitapondya.Mbali na madhara ya kisaikolojia, mtaalamu huyo wa afya alisema alishawahi kuwatibu wagonjwa wanne walioumia kutokana na msongamano ndani ya mabasi hayo.