 UJENZI wa Stendi Kuu ya Mabasi mkoani Njombe imekamilika ikiwa ni utekelezaji wa agizo la Rais John Magufuli alilolitoa Aprili 10, mwaka huu, alipofanya ziara ya kazi mkoani humo.Akiwa mkoani humo, aliagiza stendi hiyo ikamilike ifikapo Mei 10, mwaka huu yaani jana, badala ya Aprili 30, mwaka huu kama Naibu Waziri, Ofisi ya Rais (Tamisemi), Josephat Kandege alivyoahidi. Mkurugenzi wa Halmashauri ya Mji Njombe, Illuminata Mwenda alisema juzi kuwa stendi hiyo itaanza kufanya kazi rasmi leo. Aliwataka wadau wote wa usafirishaji, kuhamishia shughuli zao kwenye stendi hiyo.Mwenda alisisitiza kuwa kuanzia leo, hakutakuwa na shughuli zozote za usafirishaji zitakazokuwa zikiendelea katika stendi ya zamani. Alisema maeneo yote muhimu katika stendi mpya, ikiwemo jengo la utawala, eneo la maegesho ya magari na ya kutolea huduma za kijamii kama vile migahawa na vyoo, yamekamilika. Kwa mujibu wa mkurugenzi huyo, stendi hiyo ina uwezo wa kuchukua mabasi 70 kwa wakati mmoja. Kazi ya kugawa vyumba vya kukatishia tiketi na kuhifadhia mizigo kwa wadau wa usafirishaji, ilianza tangu jana.Kutokana na ujenzi wa stendi hiyo kutokamilika kwa wakati tangu mwaka 2013, Rais Magufuli alimtaka mkurugenzi huyo , kueleza sababu za stendi hiyo kutokamilika kwa wakati. Katika maelezo yake, Mwenda alisema kutokamilika kwa ujenzi wa stendi hiyo, kulitokana na mkandarasi kushindwa kukidhi mahitaji ya mkataba, kwa kufanya kazi zake kwa kusuasua, hivyo waliamua kumwondoa na kumpa kazi mkandarasi mwingine.Hata hivyo, maelezo hayo yalimfanya Rais Magufuli kuhoji kiasi cha malipo yaliyofanyika mpaka wakati huo; ambapo Mwenda alimweleza kuwa Sh bilioni 3.8 zilishalipwa kwa mkandarasi. Majibu hayo yalimfanya Rais amuonye, kwa kusema uongo, kwa kuwa taarifa alizokuwa nazo ni kwamba mkandarasi alishalipwa Sh bilioni 9.3.Hali hiyo haikuishia hapo, Rais Magufuli aliamua kumwita Mhandisi kutoka Tamisemi, ambaye alieleza kuwa mkandarasi alishalipwa Sh bilioni sita na ujenzi wote unagharimu Sh bilioni 9, huku kazi ya ujenzi ilikuwa imefikia asilimia 80. Ili kujiridhisha kuhusu majibu hayo na kukamilika kwa ujenzi wa stendi hiyo, Naibu Waziri Kandege alisema ujenzi huo ungekamilika Aprili 30. Lakini, Rais aliongeza siku 10 na kutaka ukamilike Mei 10, mwaka huu.