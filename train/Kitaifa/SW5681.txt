 MWENYEKITI wa Taifa wa Chama Cha Mapinduzi (CCM), Rais John Magufuli leo ataongoza kikao cha Kamati Kuu ya chama hicho kabla ya kufanyika kwa Halmashauri Kuu ya Taifa (NEC) kesho Dar es Salaam.CCM tangu juzi imefanya mfululizo wa vikao ambako kilianza kwa kufanyika kikao cha Sekretarieti ya Halmashauri Kuu ya Taifa hiyo juzi na jana ilifanya semina ya makatibu wakuu wa CCM mikoa yote iliyoongozwa na Makamu Mwenyekiti wa CCM Tanzania Bara, Philip Mangula. Semina hiyo ilihudhuriwa na wajumbe wa Sekretarieti ya Halmashauri Kuu ya Taifa na wale wa Sekretarieti ya Kamati Maalumu ya Halmashauri Kuu ya Taifa.Katibu wa CCM Itikadi na Uenezi, Humphrey Polepole amebainisha kuwa wakati kikao hicho cha Kamati Kuu chini ya Rais Magufuli kikiendelea kwa siku nzima leo, wajumbe wa Halmashauri Kuu watapata wasaha wa kutembelea miradi muhimu ya kimkakati inayotekelezwa na serikali ya CCM.Polepole alisema miradi hiyo ni ile inayoendelea kujengwa kama vile daraja la Selander, Reli ya Kisasa (SGR) katika eneo la Gerezani, na kiwanda cha kutengenezea zege nzito inayotumiwa kwa ujenzi wa madaraja na reli ya kisasa. Kikao hiki muhimu kitaongozwa na Mwenyekiti wetu, Rais John Magufuli ambapo watajadili masuala kadhaa ya utekelezaji wa ilani ya chama. Lakini pia wajumbe wa Halmashauri Kuu watakaoenda kutembelea miradi wapo 167 ambapo ziara yao hiyo ni kujionea utekelezwaji wa kivitendo wa miradi mikubwa ya kimaendeleo,  amesema.Tangu kuingia madarakani, Rais Magufuli amekuwa na mikakati kukuza uchumi wa utakaoiwezesha Tanzania kufikia kiwango cha uchumi wa kati unaotegemea viwanda ifikapo mwaka 2025.Uimarishwaji wa miundombinu hasa ya barabara, madaraja, reli na anga ni kati ya ajenda zake muhimu ambazo amekuwa akizisimamia kwa hali na mali.