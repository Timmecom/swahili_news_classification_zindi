 MAKABURI yote yaliyopo katikati ya jiji la Dar es Salaam yamejaa, lakini bado watu wanaendelea kuzika.Aidha, imeelezwa kuwa pamoja na serikali kutenga fedha kwa ajili ya kununua maeneo ya kuzikia, wananchi wamekataa kuuza maeneo yao, wakidai kuwa ni uchuro. Mwandishi wa habari hizi alitembelea makaburi kadhaa ya katikati ya jiji kujionea hali halisi na kuzungumza na wakazi wa jirani na maeneo hayo.Mkazi wa Mwananyamala Kwa Kopa, ambaye anaishi karibu na maeneo hayo, alisema kuwa miaka mitano iliyopita, kabla hajahamia maeneo hayo, aliambiwa kuwa makaburi yamejaa, lakini kinachomshangaza watu wanaendelea kuzika katika eneo hilo.  Tangu mimi sijahamia huku nasikia tu makaburi haya yalishajaa lakini cha kushangaza kila siku watu wanazika tu hapa, ukiuliza unaambiwa hili gari la polisi wakimaanisha halijai,  alisema mtu huyo.Vijana wengine ambao wanajishughulisha na uchimbaji wa makaburi kwa nyakati tofauti, walisema kuwa kinachofanyika kwa sasa ni kuchimba katikati ya makaburi yaliyozikwa watu muda mrefu ; au wanachimba tu pengine eneo hilo alishazikwa mtu mwingine.  Haya makaburi mengi hapa mjini yameshajaa tunachofanya kwa sasa ni kuchimba kidogo tu ili mradi tupate eneo la kuhifadhi mwili wa mtu mwingine, ukichimba zaidi unakutana na mifupa ya watu kabisa na sisi tumeshazowea,  alisema kijana huyo, ambaye hakutaka jina lake liandikwe gazetini.Alipotafutwa Mkuu wa Makaburi na Maziko wa Jiji la Dar es Salaam, Nasibu Rashidi alikiri kuwa ni kweli makaburi yote ya katikati ya jiji yamekwishajaa. Alisema kwa jiji la Dar es Salaam, kuna zaidi ya maeneo ya makaburi 140. Alisema makaburi yote yamejaa na hii ni pamoja na makaburi ya serikali, watu binafsi na taasisi mbalimbali, ikiwa ni pamoja na zile za kidini.  Jambo hili tulishalizungumza muda mrefu makaburi yote ya katikati ya jiji ambapo ndiko watu wengi wanazika yamejaa, hakuna ambako utasema kuna nafasi, kilichobaki tunapachika pachika vinafasi nafasi,  alisema. Katika makaburi hayo, hakuna hata njia tena ya kupita hata kwa watu wanaoenda kuzika, hupita juu ya makaburi mengine au kusimama na kukaa juu yake. Kila ambako kuna kinjia kuna kaburi la mtu mwingine na hii ni katika makaburi ya waslamu au wairisto.Mbali na watu kuzika watu wao, bado kuna miili mingine huzikwa na jiji na hao ni wale ambao hawakutambulika ndugu zao kwenda kuchukua miili yao au wale walioacha maiti hospitali na kuondoka. Nasibu alisema kwa sasa makaburi wanayozika waislamu, wamezuia kujenga kwa sababu wanaweza kuzika zaidi ya mtu mmoja ndani ya kaburi moja.  Uzikaji wa waislamu ni tofauti na wakristo, anazikwa akiwa amelala ubavu kule kwenye mwanandani kwa hiyo eneo linalowekwa alama ya shahidi ndiko ambako kalala mtu, eneo la pembeni yake wanaweza kuchimba tena wakamzika mtu mwingine,  alisema. Alisema ndio maana kila mtu anatakiwa kuweka alama katika kaburi alilozikwa mtu, kuonesha alikolala mtu ili kipande kinachobaki aweze kuzikwa mtu mwingine. Nasibu alisema pia kuwa makaburi hayo, akishazikwa mtu futi kadhaa, anakuja anazikwa mtu mwingine juu yake hivyo halitachimbwa kwa urefu kama la mwanzo kuhofika kukutana na alikozikwa mtu mwingine. Aidha, alisema kuwa kwa makaburi ya wakristo, kuna watu wengine wanaomba wenyewe katika kaburi moja kama alizikwa mzazi mmoja wanaomba kuchimba tena na kumzika mzazi mwingine, hivyo kaburi moja kuzikwa baba na mama na kwamba hawajawahi kupata maombi ya kuzika watu zaidi ya wawili. Wanaamua kabisa, wanaandika barua kwamba sisi tulimzika marehemu wetu hapa labda baba au mama tunakusudia kumzika mzazi mwingine, kwa hiyo watabomoa kaburi na kuchimba tena, kama mwanzo walichimba futi sita itabidi sasa wachimbe futi tano au nne,  alisema Nasibu. Nasibu alisema kuwa maeneo ambayo kuna nafasi ya kuzika kwa sasa ni yale ya nje ya mji, kama vile makaburi ya Tegeta Kondo, Mbweni, Mivumoni na Mabwepande, lakini watu hawaendi kuzika huko kwa sababu ni mbali. Hata hivyo, alisema kuwa maeneo hayo pia ndani ya muda mfupi, nayo yatakuwa hayatoshi, kwa sababu kama watu wataamua kuhamia kuzika huko, bado yanahitajika maeneo makubwa zaidi. Kwamba maeneo hayo yaliyopo sasa, yalikadiriwa kwa ajili ya watakaoishi maeneo hayo pekee na sio pamoja na watu wengine. Alisema pia kwamba kuna watu walitunza nafasi kwa ajili ya kuzika watu wao wakati huo nafasi zilikuwepo. Makaburi hayo ni yale ya Kinondoni Makaburini na Kinondoni FM.  Ilikuwa kuna nafasi wakati huo, mtu anaona mke wake amekufa amezikwa hapa, anaomba nafasi nyingine tatu kwamba akifa yeye na watoto wake wazikwe hapo kwa kufuatana, analipia kibali basi maeneo hayo kuna ambayo yapo kwaajili yao,  alisema. Aidha, Nasibu alisema kuwa makaburi yakijaa, inatakiwa kuandikwa tangazo, lakini watu wanaendelea kuzika kwa sababu watu hawajawa tayari kuacha kuzika maeneo hayo na kwenda maeneo mengine. Watu tunapishana uwezo hali ya kipato ni tatizo, watu wanaangalia uwezo wao, kusafirisha mwili kwenda kuzika Tegeta huko anaona hawezi, sanda tu kachangiwa hiyo gari ataitoa wapi, tunatakiwa kuandaa maeneo na pia njia ya kufika watu huko kwa usafiri ambao gharama yake itakua nafuu  alisema Nasibu. Kwa upande wake, Meya wa Jiji la Dar es Salaam, Isaya Mwita alisema kuwa ni kweli makaburi yamejaa, hasa yale ya katikati ya jiji na kwamba serikali inatafuta maeneo mengine kwa ajili ya kununua kwa ajili ya kutenga watu kuzikia.  Tangu mwaka juzi, mwaka jana na mwaka huu serikali inatenga shilingi milioni 500 kila mwaka, lakini wana Dar es Salaam wananiangusha wanasema kuwa tunawapelekea uchuro, hawataki kutuuzia maeneo yao,  alisema meya huyo. Mwita aliwaomba wananchi kuelewa umuhimu wa kupatikana maeneo ya kuzikia, hivyo walio na maeneo makubwa wakubali kuuza.Alisema kwa sasa wanazika katika maeneo hayo hayo ambayo tayari yamejaa. Alisema anawashangaa wananchi kwa kushindwa kuachia maeneo yao.  Sasa itabidi tuanze kuomba kila mwenye maiti yake waanze kusafirisha kupeleka mikoani, hii hali sio nzuri kabisa jiji limejaa jamani,  alisisitiza meya huyo. Alipotafutwa Waziri wa Ardhi, Nyumba na Maendeleo ya Makazi, William Lukuvi alisema kuwa mamlaka ya upangaji ni Manispaa.  Mamlaka ya upangaji kwa mujibu wa sheria ni halmashauri za wilaya, manispaa ndio wanaotengeneza na hivi sasa kuna  master plan  mpya ya Dar es Salaam inatengenezwa,  alisema Waziri Lukuvi.