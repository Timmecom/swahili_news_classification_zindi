 MAKAMISHNA na Warajisi Wasaidizi wa Mikoa wameshauriwa kuhamasisha Vyama vya Akiba na Mikopo (Saccos) na Ushirika vianze kuwekeza katika miradi mikubwa itakayovipa maendeleo zaidi na wanachama kwa ujumla.Saccos na Vyama vya Ushirika vinaweza kujenga majumba ya kupangisha, kujenga vitega uchumi vikubwa, kujenga njia za usafiri na kuwekeza katika miradi mingine mingi. Akizungumza katika Kikao Kazi cha Makamishna na Warajisi Wasaidizi wa Mikoa jijini hapa, Mwenyekiti wa Tume ya Maendeleo ya Ushirika Nchini, Dk Titus Kamani alivitaka vyama hivyo kufanya uwekezaji katika miradi.Alisema vyama vya ushirika na Saccos nchini, zinatakiwa kuwekeza kwenye miradi mikubwa kama zinataka kushiriki katika mkakati wa serikali ya awamu ya tano ya kuingia katika uchumi wa kati na maendeleo ya viwanda.Pia aliwataka wale wote wanaodaiwa madeni au waliojimilikisha mali za vyama vya ushirika ngazi za juu hadi chini kuzirudisha mali hizo. Alisema warajisi ndio wasimamizi wa rasilimali za ushirika za maeneo yao, hivyo wawaagize waliopora mali hizo kuzirejesha kwa ngazi zote.Alisema wadaiwa waliokopa au kujimilikisha maghala, majengo, miundombinu mbalimbali, mashamba na raslimali nyingine za ushirika na Saccos wote wanatakiwa kurudisha mali hizo.Aliagiza wakopaji hao wasipoteze fedha zao kwenda mahakamani kwani wanapoteza bure fedha zao, hakuna njia nyingine zaidi ya kulipa. Alisema vyama vya ushirika na Saccos zinatakiwa kuunganisha nguvu kukuza mitaji na kujiingiza katika uwekezaji badala ya kufanya shughuli ndogo zinazoleta maendeleo kidogo.Alisema warajisi wa mikoa na maafisa ushirika wa wilaya na ngazi za chini, wanatakiwa kufanya kazi wakishirikiana na wakuu wa mikoa, wilaya na maofisa tawala, wakurugenzi na walezi wa vyama hivyo katika ngazi zote.Alitaka wahakikishe wakulima, wafugaji na wavuvi na taasisi wanaanzisha shughuli zao kwa ushirika, kwani una nguvu na sauti kubwa zaidi kama walivyofanya wakulima wa korosho.Alisema watu wanatakiwa kuuamini ushirika na Saccos kwani ni benki za nyumbani, kutokana na urahisi wake wa kutoa mikopo yenye riba ndogo, hivyo wananchi wajiunge na ushirika na waumini ni mkombozi wa wananchi wengi. Katibu wa Tume ya Maendeleo ya Ushirika nchini, Tito Haule aliwataka Warajisi Wasaidizi kufanya kazi hiyo kwa weredi na kuhakikisha ushirika katika maeneo yao unakuwa imara.Aliwataka viongozi hao kujipima uongozi wao kwa kufanya mambo ya maendeleo ikiwemo la kukusanya fedha za Mfuko wa Usimamizi wa Mrajisi ambao ni muhimu kwa maendeleo yake. Haule alisema katika kujipima wanatakiwa kuunda bodi na taasisi nyingine kwa umakini na siyo kisiasa ili kupata uongozi bora zaidi. Aliwataka warajisi hao kukusanya mapato kutokana vyama vya ushirika kwani baadhi ya mikoa haijafanya vizuri katika makusanyo.