 KLABU ya soka ya Mtibwa Sugar imesema iko tayari kupambana na kupata ushindi katika mchezo wa leo wa Kombe la Shirikisho Afrika dhidi ya Northern Dynamo ya Shelisheli.Mchezo huo unatarajiwa kuchezwa kwenye uwanja wa Azam Complex Chamazi kuanzia saa 10:00 jioni. Viingilio vikitajwa kuwa ni Sh 5,000 kwa VIP, na Sh 3000 na Sh 2000 mzunguko.Wakata miwa hao wanarejea kwenye michuano ya kimataifa baada ya mara ya mwisho kushiriki mwaka 2003 na kukutana na sakata la kufungiwa kwa kushindwa kupeleka timu katika mchezo wa marudiano dhidi ya Santos ya Afrika Kusini katika mchezo wa Kombe la Shirikisho Afrika.Akizungumzia mchezo huo jana, Kocha wa Mtibwa, Zuberi Katwila alisema timu imeshafanya maandalizi ya kutosha, wamejipanga vizuri kuhakikisha wanapata ushindi.  Tuko tayari kupambana kesho (leo) kupata matokeo mazuri, tumefanya maandalizi ya kutosha ya muda mrefu, tunawahimiza mashabiki wa soka kujitokeza kwa wingi kushuhudia mchezo huu,  alisema.Alisema licha ya kuwa kikosi chao hakina wachezaji wa kigeni, anaamini uzoefu walionao kwenye ligi utawabeba na kupata ushindi. Mtibwa Sugar inaingia uwanjani ikitoka kucheza michezo 14 ya Ligi Kuu soka Tanzania, ikishinda mechi saba, sare mbili na kupoteza michezo mitano ikiwa inashika nafasi ya nne kwa pointi 23.Wanakutana na timu wasiyoifahamu Northern Dynamo, ambayo msimu huu katika ligi ya kwao yenye timu 12, inaonekana haifanyi vizuri baada ya kucheza michezo 18, kushinda minne, sare tatu na kupoteza michezo 11.Mtibwa inahitaji kutumia vyema uwanja wa nyumbani kuhakikisha inapata matokeo mazuri ili itakapokwenda katika mchezo wa marudiano ijiweke vizuri kusonga mbele. Wakati huo huo, Simba imezungumzia mchezo wake wa Ligi ya Mabingwa Afrika kesho dhidi ya Mbabane Swallows ya eSwatini utakaochezwa kwenye Uwanja wa Taifa, wakisema wamejipanga kuhakikisha wanafanya vizuri.Mkuu wa Idara ya Habari na Mawasiliano wa Simba, Haji Manara alisema jana mgeni rasmi katika mchezo huo atakuwa Waziri wa Nchi, Ofisi ya Rais, Tawala za Mikoa na Serikali za Mitaa (TAMISEMI), Selemani Jafo. Timu imefanya maandalizi ya kutosha kuelekea kwenye mchezo wetu ili kuhakikisha tunatumia fursa ya uwanja wa nyumbani kupata matokeo,  alisema na kutaja viingilio vya mchezo huo utakaochezwa saa 10:00 jioni kuwa ni Sh 20,000 kwa VIP A, sh 10,000 kwa VIP B na C, Sh 7,000 kwa viti vya machungwa na Sh 5,000 kwa viti vya mzunguko.