 POINTI tatu ndio jambo muhimu katika mechi ya leo ya  vita  ya majirani wa Afrika Mashariki Tanzania, Taifa Stars na Kenya, Harambee Stars, zitakapomenyana kwenye Uwanja wa June 30 mjini hapa katika mechi ya Kundi C ya michuano ya Kombe la Mataifa ya Afrika, Afcon 2019 inayoendelea hapa.Ni  vita  kwa maana ushindi wa leo utaamsha matumaini ya kuvuka hatua ya makundi kwa timu hizo au kupoteza kabisa imani ya kuendelea na mashindano hayo. Shida inaanzia kwenye mechi za kwanza za timu hizo, kupoteza kwao ndio kumefanya mechi ya leo kuwa ngumu zaidi kwani kila upande unataka kuvuna pointi na kujiwekea mazingira mazuri ya kusonga mbele.Timu hizo zote zilipoteza kwa mabao 2-0. Stars ikifungwa na Senegal na Harambee ikifungwa na Algeria. Kwa bahati mbaya zaidi kila upande unaamini unaweza kushinda mechi ya leo. Hii ni kutokana na kufahamiana kwa timu hizo za ukanda wa Afrika Mashariki. TAIFA STARS Tangu baada ya mechi na Senegal wachezaji wamekuwa na uhakika wa kushinda dhidi ya Kenya, mara kadhaa walizungumza na waandishi na kusema ushindi wao wanategemea kutoka kwa Kenya.Kocha Emmanuel Amunike aliwaambia waandishi wa habari kuwa Kenya ni timu wanayofahamiana nao vizuri kwa vile wanazungumza laugha moja.  Kenya na Taifa Stars ni majirani wote wanazungumza lugha moja ya Kiswahili nitazungumza na wachezaji wangu kuona cha kufanya lakini ni mechi tutakayocheza vizuri sababu tunacheza dhidi ya timu tunayofahamiana,  alisema.   Tumeisoma kila timu na kimsingi tunaweza kucheza na timu yoyote,  alisema. Kwa upande wa nahodha, Mbwana Samatta alisema wameshafanyia kazi mapungufu yao unaamini watapata matokeo mazuri leo.  Kenya unajua tunayofahamiana nao, matumaini ya kushinda ni makubwa watanzania watuunge mkono na kutuombea huko nyumbani . Kwa namna kikosi kilivyocheza mechi ya Senegal ipo haja ya kocha Amunike kubadili kikosi leo kama beki Erasto Nyoni amerejea ili kuipa timu nguvu zaidi.Nyoni alikosa mechi ya kwanza kutokana na kusumbuliwa na nyama. Lakini ana uwezekano mkubwa wa kuwepo katika mechi ya leo. Kuipa timu uimara Nyoni anaweza kucheza na Kelvin Yondani huku Himid Mao akicheza kiungo cha chini na Mudhathir Yahaya acheze kiungo cha juu, huku wingi ya kulia akicheza Thomas Ulimwengu na John Bocco, Samatta na Simon Msuva wakisimama kushoto.Faisal Salum  Fei toto  anaweza kucheza ingawa kisaikolojia anaweza asiwe mzuri kutokana na mitandao ya kijamii kumshambulia katika mechi ya kwanza ila kama kocha ataamua basi anaweza kumtumia acheze juu acheze kiungo cha chini. HARAMBEE STARS Harambee kama ilivyo kwa Tanzania, pia inaamini inao uwezo wa kushinda mechi ya leo.Kocha wake, Sebastien Migne alisema jana anatakiwa kuthibitisha uwepo wao Afcon kwa kushinda mechi hiyo.  Naiamini timu yangu na kiwango chake ilichoonesha, alisema. Kauli ya Migne inaungwa mkono na mchezaji wake, Michael Olunga ambaye alisema lengo leo ni kupata pointi tatu pekee.  Tanzania ni jirani zetu na mechi yetu itakuwa ngumu sababu wote tulipoteza mechi zetu za kwanza... tumejifunza kutokana na makosa yetu na tutayasahihisha katika mechi hiyo. 