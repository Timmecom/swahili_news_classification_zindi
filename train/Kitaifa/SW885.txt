 WATUMIAJI wa Usafi ri wa Mabasi wanatarajiwa kuanza kutumia rasmi mfumo wa ukataji wa tiketi kwa njia ya kielektroniki kuanzia Septemba Mosi mwaka huu baada ya Serikali kuazimia kuanzisha utaratibu unaotajwa kuwa na faida mbalimbali ikiwemo kuondoa usumbufu wanaoupata abiria.Hatua hiyo ilibainishwa katika mkutano wa wadau mbalimbali wa usafiri ulioitishwa na Mamlaka ya Udhibiti wa Usafiri wa Ardhini (LATRAC) jana ambayo hapo awali ilijulikana kama (Sumatra), uliolenga kupata maoni mbalimbali ya wadau hayo kuhusiana na mfumo huo miezi michache kabla ya kuanza kutumika.Awali akizungumza wakati wa ufunguzi wa mkutano huo, Mkurugenzi Mkuu wa (LATRAC), Gilliard Ngewe alisema kuanzishwa kwa mfumo huo pamoja na mambo mengine kumelenga kutatua changamoto mbalimbali zinazowakumba watoaji wa huduma pamoja na wananchi kwa kutoa majibu yanayostahili. Alisema mfumo huo huo maarufu kama E-Ticketing utakaotolewa na Ofisi ya  National Internet DATA Centre  (NIDC) iliyopo chini ya Wizara ya Mawasiliano, umeanzishwa maalumu kwa ajili ya kukabiliana na changamoto ya huduma za usafiri ikiwa ni lengo la Serikali kuondoa hali hiyo iliyodumu kwa kipindi kirefu.Alisema kwa kipindi kirefu iliyokuwa Sumatra ilikuwa ikipambana katika kuhakikisha mifumo mbalimbali ya usafiri ukiwemo wa ufuatiliaji wa magari (VTS) unafanya kazi na kwamba ujio wa mfumo huo wa ukataji tiketi kwa njia ya kielektroniki unakuja kumaliza tatizo hilo.  Bila shaka mtakubaliana nami kuwa tangu kuanzishwa (VTS) ajali nyingi zimeweza kupungua hivyo kuletwa kwa mfumo wa ukataji wa tiketi kwa mfumo huo mpya kumelenga kuboresha huduma za usafiri,  alisema Ngewe.Aidha alisema faida ya mfumo huo ni pamoja na kumwezesha mmiliki wa basi kupata faida kutokana na mfumo huo kuwa na uwezo wa kuunganisha huduma za ukataji tiketi kutoka kwa abiria kwenda kwa mteja huku ukimuondolea usumbufu abiria kutoka eneo moja hadi kituoni kukata tiketi.Kwa upande wake, Mkuu wa Idara ya Utafiti na Ujenzi kutoka Ofisi ya National Internet Data Centre, Khalifa Ali alisema kuletwa kwa mfumo huo pia kutaiwezesha Serikali kupata mapato yake kwa urahisi na kuondoa suala la ukadiliaji lililokuwa likifanywa na Mamlaka ya Mapato Tanzania (TRA) dhidi ya wenye mabasi.Aidha alisema mfumo huo unatarajiwa kuanza kufanya kazi kwa majaribio ifikapo Julai kwa kuyahusisha mabasi 18 yanayofanya kazi katika mikoa ya Dodoma na Dar es Salaam ili kujiridhisha na uwezo wake kabla ya kuanza kufanya kazi rasmi ifikapo Septemba Mosi mwaka huu.