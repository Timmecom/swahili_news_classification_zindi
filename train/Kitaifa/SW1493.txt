 WANANCHI wamehadharishwa kukabiliana na mionzi iliyopo katika simu za mkononi za kisasa kwa kuzungumza chini ya dakika tano, vinginevyo inaweza sababisha madhara mbalimbali mwilini, ikiwemo ugonjwa wa saratani.Aidha wananchi wametakiwa kuacha kuwapatia watoto kutumia simu hizo mara kwa mara kwani mionzi yake inaathiri mifumo ya ukuaji wao. Hivyo wananchi wameshauriwa wanapotumia simu zaidi ya dakika tano kutumia  earphone  au kuweka  loudspeaker  kuepuka madhara ya mionzi, huku wakieleza matumizi ya simu hizo ikiwa imeisha au inalalamika chaji ni hatari zaidi kwani mionzi inakuwa mikubwa.Mkuu wa Kitengo cha Mawasiliano katika Tume ya Nguvu za Atomiki Tanzania, Peter Ngamilo aliwaeleza wananchi katika Maonesho ya 43 ya Kimataifa ya Biashara yanayoendelea katika viwanja vya Mwalimu Julius Nyerere jijini Dar es Salaam kuwa lengo la kuwapo katika maonesho hayo ni kutoa elimu kwa wananchi jinsi ya kukabiliana na mionzi katika shughuli zao za kila siku.Alisema mionzi ya simu iko katika aina ya mionzi ambayo haileti madhara ya moja kwa moja, lakini unapozungumza kwa muda mrefu inaweza kusababisha kichwa kuuma au joto la mwili kupanda huku kwa watoto wadogo ubongo bado ni teke na wako katika ukuaji hivyo kuweza kuharibu ukuaji. Tunawashauri wazazi matumizi ya simu za mkononi hasa hizi smartphone kwa watoto siyo mazuri lakini ni vema zaidi kutumia simu hizi tunazoita za vitochi kwani ni tofauti na hizi za kisasa zenye mionzi mingi sana, kwani ina mionzi mara 1,000 zaidi ya iliyopo kwenye minara,  alisema. Alisema kwa wale wanaopenda kulala na simu kwa kuweka pembeni ya mito ni hatari kwani mionzi inakuwa kwa kasi zaidi.Alitaja madhara ya mionzi ni mengi ikiwemo ugonjwa wa saratani ya ubongo, damu au mapafu kutegemea na eneo lililopigwa na mionzi. Ngamilo alisema pia katika sekta ya afya, mionzi ina madhara kwa wanawake wenye mimba changa na wanapotaka kupiga X-Ray wawaarifu madaktari kwani mionzi itaathiri kiumbe kilichopo tumboni na kuzaa mtoto mwenye mapungufu.Alisema katika kuepuka madhara ya mionzi wananchi wanatakuwa makini na baadhi ya vyuma wanavyovikuta maeneo yao kwa kutotumia kama vyuma chakavu kwani baadhi yake vina mionzo. Aidha aliwaasa wananchi kuwa makini kwa kuangalia nembo ya mionzi yenye rangi njano na nyeusi na maandishi kuwa chanzo cha mionzi.