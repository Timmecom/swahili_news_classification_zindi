 SERIKALI imeokoa Sh bilioni 9.01 katika kipindi cha mwaka 2018/19 ambazo zingelipwa kwa mawakili binafsi, waliokuwa wakitumiwa na ama wizara au taasisi za umma katika kuendesha kesi mbalimbali nchini.Waziri wa Katiba na Sheria, Balozi Dk Augustine Mahiga (pichani) aliliambia Bunge jana kuwa hatua hiyo imekuja baada ya kufanyiwa kwa mabadiliko ya Sheria ya Ofisi ya Mwanasheria Mkuu wa Serikali kupitia sheria mbalimbali Namba 2 mwaka 2018.Akijibu swali la msingi la Mbunge wa Ubungo, Saed Kubenea(Chadema) aliyehoji utekelezaji wa agizo la serikali kuhusu mawakili binafsi kutosimamia kesi za serikali umefikia wapi, Balozi Mahiga alisema maelekezo yameshatolewa kwa wizara na taasisi zote za serikali kutekeleza hilo.Katika swali hilo, Kubenea alisema serikali ilitangaza kuwa wanasheria wote walioko kwenye mashirika ya umma watafanya kazi chini ya Mwanasheria Mkuu wa Serikali(AG) ili kupunguza gharama za uendeshaji wa kesi na kuwapa ufanisi kwenye ufuatiliaji wa kesi zinazofunguliwa dhidi yake. Je, utekelezaji wa agizo la serikali kuhusu mawakili binafsi kutosimamia kesi za serikali limefikia wapi, ni kiasi gani cha fedha kilichookolewa tangu mashirika ya serikali yaache kutumia mawakili wa nje?  Alihoji.Akijibu swali hilo, Balozi Mahiga alisema kwa tathimini iliyofanyika uendeshaji kila shauri moja hapa nchini, zilikuwa hazipungui Sh milioni tano na kwa upande wa mashauri yaliyofunguliwa nje ya nchi gharama za kumlipia wakili kwa kila shauri zilikuwa hazipungui Dola za Marekani 300,000 mpaka milioni 2.5 kwa kila shauri. Alifafanua kuwa kama alivyoeleza kwenye hotuba yake ya Bajeti 2019/20 kwa mwaka 2018/19 serikali iliokoa Sh bilioni 9.01, ambazo zingetumika kuwalipa mawakili binafsi kusimamia kesi za serikali. Ningependa kulithibitishia Bunge lako tukufu kuwa, serikali itaendelea kuokoa fedha nyingi zaidi ambazo zitasaidia kuleta maendeleo katika maeneo mbalimbali ya nchi yetu,  alisema Balozi Mahiga.Alibainisha kuwa wanaendelea na kazi ya ukusanyaji wa mashauri yote ya madai kutoka katika wizara na taasisi zote za umma. Balozi Mahiga alisema kazi ya kufanya tathmini ya kina na kupata thamani halisi ya fedha zilizookolewa na serikali kupitia maboresho hayo inaendelea na taarifa kamili itatolewa.Awali, alifafanua kuwa kutokana na mabadiliko ya Sheria Na. 2 ya mwaka 2018 yaliyopitishwa na Bunge, yaliwezesha kufanya wanasheria wote katika utumishi wa umma kuwa chini ya AG, Alisema mabadiliko hayo yalitokana na Tangazo la Serikali Namba 50/2018 lililotambua na kuendesha mashauri yote ya madai, ambayo serikali inashtaki au kushtakiwa.Alieleza kuwa wizara yake kupitia ofisi ya AG, tayari imeshatoa maelekezo kwa wizara na taasisi zote za serikali kuwasilisha mashauri yote ya madai dhidi ya serikali katika ofisi ya wakili mkuu wa serikali kwa ajili ya uratibu, usimamizi na uendeshaji.Alisema kutokana na uanzishwaji wa ofisi ya Wakili Mkuu wa Serikali, kwa sasa mashauri yote ya madai dhidi ya serikali, yanasimamiwa na ofisi hiyo, isipokuwa kama itaonekana yamefunguliwa katika mahakama za nje ya nchi, zilizokuwa za mataifa ambazo kwa baadhi ya nchi sheria zake za ndani na taaluma za uwakili, haziruhusu mawakili wa nchi nyingine kufanya shughuli za uwakili hasa uwakilishi mahakamani ndani ya nchi hizo.Hata hivyo, alisema linapotokea hitaji la kutumia mawakili binafsi, AG hulazimika kutoa kibali cha serikali cha kuajiri wakili kutoka ndani ya nchi hiyo, atakayeshirikiana na ofisi ya wakili mkuu wa serikali katika kusimamia uendeshaji wa shauri husika.