 WAZIRI wa Ardhi, Nyumba na Maendeleo ya Makazi, William Lukuvi ameagiza kuhamishwa watumishi wote wa sekta ya ardhi katika mkoa wa Morogoro, na kuanzishwa Ofisi ya Ardhi Kanda ya Mashariki mkoani humo.Uamuzi huo unatokana na kukithiri kwa migogoro ya ardhi katika mkoa huo, licha ya jitihada zinazofanywa na serikali kutatua migogoro hiyo.Lukuvi ametoa maagizo hayo alipozungumza na wananchi wa Kijiji cha Sokoine Kata ya Dakawa Wilaya ya Mvomero wakati wa ziara yake ya kutatua migogoro ya ardhi katika wilaya za Kilosa na Mvomero.Amesema baada ya kutembelea Wilaya ya Kilosa, amebaini watendaji wa sekta ya ardhi katika mkoa huo, wamejisahau na njia pekee ya kufanya ni kuwaondoa watumishi wote wa sekta hiyo na kuwapeleka maeneo mengine, kwa lengo la kupata watendaji wapya. Majaribio mengi yamefanyika katika Mkoa wa Morogoro, kama vile kupanga na kupima kila kipande cha ardhi, utoaji hati za kimila pamoja na uamuzi wa Rais John Pombe Magufuli kufuta mashamba makubwa yasiyoendelezwa, lakini mambo katika sekta ya ardhi kwenye mkoa huu hayaendi,  amesema Lukuvi.Hivyo, alisema kutokana na Mkoa wa Morogoro, kuendelea kuwa na migogoro ya ardhi kwa muda mrefu, ameamua kuirejesha Kanda ya Mashariki ambayo sasa itakuwa kanda maalumu ya ardhi kwa mkoa huo, itakayokuwa na wataalamu wote wa sekta ya ardhi akiwemo Kamishna Msaidizi wa Ardhi wa Kanda, wapimaji, wathamini na wataalamu wa mipango miji.Kwa mujibu wa Lukuvi, kwa sasa Wizara ya Ardhi, Nyumba na Maendeleo ya Makazi ina kanda nane za ardhi nchini na kuanzishwa kanda hiyo kutawafanya wananchi wa mkoa huo, kutokuwa na sababu ya kuhangaika mpaka Dodoma kushughulikia masuala ya ardhi.Alisema kuanzishwa kwa kanda maalumu Morogoro, kutaufanya mkoa huo kuwa mkoa pekee Tanzania wenye Kanda ya Ardhi na kubainisha kuwa ofisi hiyo itatakiwa kuanza kazi mapema Julai mwaka huu.Lukuvi katika ziara hiyo aliambatana na Kamishna wa Ardhi nchini, Mary Makondo, Kaimu Mkurugenzi wa Upimaji na Ramani, Samwel Katambi, Mthamini Mkuu wa Serikali, Evelyne Mugasha na Kamishna Msaidizi wa Ardhi Kanda ya Kati, Ezekiel Kitilya.Alisema pamoja na uamuzi huo, ameamua kupeleka timu ya wataalamu 15 kutoka wizarani, kufanya uhakiki wa mashamba yaliyofutwa katika wilaya za Kilosa na Mvomero kwa lengo la kupima na kupanga upya mashamba ili kuyagawa upya kwa wananchi wanaostahili na mengine kutolewa kwa Kituo cha Uwekezaji Tanzania (TIC).Vile vile, amepiga marufuku wamiliki wa mashamba yaliyofutwa na Rais kuwarejeshea kinyemela wamiliki wa zamani kwa kisingizio cha kuyaendeleza.Alisisitiza kuwa iwapo wamiliki wa awali, wanataka mashamba hayo, itabidi waombe upya na kama watapatiwa mashamba basi watapewa kulingana na uwezo wao.Awali, Mkuu wa Idara ya Ardhi na Maliasili katika Halmashauri ya Wilaya ya Mvomero, Rugembe Maiga alimueleza Lukuvi kuwa migogoro mikubwa ya ardhi katika wilaya hiyo, iko katika mipaka ya vijiji na mashamba.Alibainisha kuwa wilaya hiyo ina jumla ya mashamba 12 yaliyofutwa na Rais.Makamu Mwenyekiti wa Halmashauri ya Wilaya ya Mvomero, Yusufu Athuman alisema wilaya hiyo inazo changamoto kubwa katika masuala ya ardhi, kwa kuwa wanachi wa wilaya hiyo wana uhitaji mkubwa wa ardhi na sehemu kubwa ya ardhi katika wilaya hiyo iko kwa watu wachache.