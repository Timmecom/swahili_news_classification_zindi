 WANANCHI katika vijiji vya Kitongosima na Shinembo katika Wilaya ya Magu mkoani Mwanza, wamepongeza na kushukuru Mpango wa Kurasimisha Rasilimali na Biashara za Wanyonge Tanzania (Mkurabita) kwa kuwapa mafunzo wanayosema yamewazindua kimaisha.Walitoa pongezi hizo kwa nyakati tofauti katika vijiji vyao, ambavyo ni vya mfano wa urasimishaji ardhi na mashamba katika Halmashauri ya Wilaya ya Magu, walipozungumza na gazeti hili mintarafu manufaa wanayoyaona katika mafunzo ya urasimishaji ardhi na biashara yanayoratibiwa na kuendeshwa na Mkurabita wilayani Magu.Baadhi ya wanavijiji hao waliopimiwa mashamba na kupewa hati za hatimiliki za kimila, walisema mafunzo kuhusu namna ya kutumia hati hizo, yamewapa mwanga wa namna ya kuanzisha na kuendesha kilimo biashara kitakachowapa tija na kuondokana na kilimo cha mazoea cha kujikimu.Mwenyekiti wa Kijiji cha Kitongosima, Nzunda Francis alisema baada ya mafunzo hayo kijijini kwao sasa wananchi wengi waliokuwa wanasita kuchukua hati zao, wanamimika kukamilisha mchakato wa kuzichukua. Kwa upande wake, Mwenyekiti wa Chama cha Kuweka na Kukopa cha Victoria Saccos cha kijijini Kitongosima, Nyangeta Liso alisema:  Mafunzo haya ya Mkurabita yametusaidia sana maana tangu tuanzishe Saccos yetu tulikuwa tunakopeshana tu, lakini sasa tumeanza kufikiria kufanya biashara nyingine hasa kujenga ukumbi wa kukodisha ili ukuze mapato yetu. Wanakijiji Beatus Masalu (78) na Beatus Nzunda (60) walisema tangu wapimiwe mashamba yao na kupata hati, hawajatumia hati zoe kwa namna yoyote mbali na kuzitunza nyumbani kwa kuwa hawakuwa na mafunzo yoyote.  Sasa nimefumbuka macho nimeanza kushughulika ili nizitumie kutafutia mkopo benki ili nifanye kilimo cha kisasa kwa ajili ya biashara.Nataka kulima dengu na mahindi kitaalamu na kwa wingi,  alisema Nzunda. Mjumbe na Mwakilishi wa Kikundi cha TASAF Dindiliani B cha kijijini Shinembo, George Alex alisema:  Mafunzo yametusaidia maana tumegundua asilimia 90 ya vikundi vyetu, vinafanya kazi kwa mfumo wa aina moja usio endelevu maana kila mwisho wa mwaka tunagawana pesa na kuvunja vikundi kisha tunaanza upya.Kumbe kweli ndiyo maana hatuendelei.  Katibu wa Kikundi cha Masaugula Ikulicha Shinembo, Daud Paul alisema mafunzo yamewaongeza mbinu za kupanua fursa za soko na kutafuta mtaji. Kijijini Kitongosima, Petro Nyama (35) alisema alikuwa miongoni mwa waliosita kupimiwa na kurasimisha mashamba yao wakidhani yatataifishwa, lakini baada ya kuelimishwa wametambua urasimishaji ni tija kwao na kwa umma mzima.  Tumefumbuliwa macho kwamba hizi hati ni mtaji mkubwa na kila mtu sasa anaona Mkurabita ni kitu cha faida; ni kitu kizuri; ni mkombozi wa sisi wanyonge vijijini,  alisema Nyama.