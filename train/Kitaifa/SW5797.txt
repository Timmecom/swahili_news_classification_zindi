 MAHAKAMA ya Wilaya ya Ilala iliyopo Kata ya Kinyerezi mkoani Dar es Salaam karibu na mitambo ya umeme ya Songas, itaanza kazi rasmi Februari 11, mwaka huu.Hatua hiyo inakuja baada ya mahakama hiyo kuhama kutoka majengo yake ya awali yaliyopo maeneo ya Mtaa wa Lumumba, Kariakoo na kuhamishiwa Kinyerezi. Aidha, mahakama hiyo itatumia mifumo ya Teknolojia ya Habari na Mawasiliano (Tehama), ambayo inalenga kuwezesha wananchi kupata taarifa za mashauri yao kupitia njia mbalimbali za kielekroniki ikiwemo ujumbe mfupi wa simu na kusajili mashauri kielekroniki.Akizungumza na gazeti hili jana, Naibu Msajili Mfawidhi wa Mahakama Kuu Kanda ya Dar es Salaam, Joachim Tiganga alisema sababu ya kuhamishwa kwa mahakama hiyo ni kutokana na ufinyu wa eneo, hivyo kusababisha changamoto za kiutendaji.  Uzinduzi wa jengo la mahakama hiyo ulifanyika Januari 31, mwaka huu na Waziri wa Katiba na Sheria.Lakini shughuli rasmi za utendaji kazi zitaanza Februari 11, mwaka huu, alisema. Aliongeza kuwa watumishi wa mahakama pamoja na mashauri yaliyokuwa yanaendelea katika mahakama ya awali, yatahamishiwa Kinyerezi.  Kwa wadau wetu wa mahakama ili kufika Mahakama ya Wilaya huku Kinyerezi unatakiwa kufika hadi Kinyerezi Mwisho kwenye kituo cha daladala kisha unaelekea barabara inayokwenda Songas hivyo utaona kibao kikielekeza mahakama ilipo, alisisitiza. Alifafanua kuwa baada ya mabadiliko hayo wanaamini watahudumia vizuri wateja wao kwa sababu kuna miundombinu bora na rafiki hata kwa walemavu, vitendea kazi, Tehama na mazingira ya kisasa ya utendaji. Tunawaomba wadau wetu wasione umbali wa kufika Mahakama ya Kinyerezi kwani ni sehemu ya Wilaya ya Ilala na tumeona ni vyema kujenga sehemu hii kwa kuwa limefaa kwa ajili ya ujenzi, alisema. Ufunguzi wa mahakama hiyo ni sehemu ya utekelezaji wa Mpango Mkakati wa Miaka Mitano unaotekelezwa kutoka mwaka 2015 hadi 2020 kutokana na changamoto mbalimbali ikiwemo umbali wa huduma za mahakama kwa wananchi, majengo na miundombinu chakavu na uelewa mdogo wa wananchi juu ya uendeshaji wa mashauri.