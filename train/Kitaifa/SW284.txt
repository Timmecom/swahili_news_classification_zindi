 MKAZI wa Tarime mjini mkoani Mara, Grace Omari (24) amehukumiwa kwenda jela miaka 30 baada ya kupatikana na hatia ya kuiba Sh 300,000 na kumjeruhi kwa mapanga, Rehema Masero.Hukumu hiyo ilitolewa kwa mwanamke huyo, kwa kuwa yeye na wenzake wawili wa kiume, walimvamia Rehema, mkazi wa Rebu, ambaye ni mfanyabiashara.Hukumu hiyo ilisomwa na Hakimu Mkazi wa Mahakama ya Wilaya Tarime, Veronika Mugendi.Awali, mwendesha Mmashitaka wa Polisi, Inspekta Abel Kazen alidai mahakamani hapo kuwa Grace akiwa na wenzake wawili, waliokuwa na silaha aina ya mapanga usiku wa Julai 20, mwaka 2017 wakiwa na nia mbaya, walivamia nyumba ya Rehema mjini Tarime na kuvunja mlango na kuingia ndani na kuanza kumkata mapanga sehemu za mwili.Walimjeruhi vibaya Rehema sehemu za usoni na mikononi na kuchukua fedha zake, Sh 300,000, ambapo mlalamikaji, Rehema, alimtambua Grace akiwa na watuhumiwa hao waliomshambulia na kumpora.Kazen alidai kuwa washitakiwa hao watatu, baada ya kumjeruhi mlalamikaji Rehema alipiga yowe kuomba msaada.Majirani walijitokeza na kumkamata Grace huku wenzake wawili watoroka na wanasakwa hadi sasa.Hakimu Mugendi amesema, kutokana na ushahidi uliotolewa mahakamani bila ya shaka yoyote, anaungana na upande wa mashitaka kumtia hatiani Grace.Amesema anampa adhabu ya kwenda jela miaka 30 ili iwe fundisho kwa watu wengine wenye nia mbaya kwa watu wengine, kwa kuwadhuru na kuwapora mali zao.Hakimu huyo aliagiza watuhumiwa wawili, waendelee kusakwa na watakapopatikana waunganishwe na mwenzao huyo kutumikia miaka 30 na kulipa mali waliyopora.