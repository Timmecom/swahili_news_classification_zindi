 WAZIRI wa Ujenzi, Uchukuzi na Mawasiliano, Isaack Kamwelwe ametoa mwezi mmoja kwa Bodi ya Wakala wa Meli Tanzania (TASAC), kuzifuta tozo zote zisizo za kisheria za shughuli za usafi rishaji wa mizigo bandarini ili kuiwezesha bandari hiyo kuwa na ushindani wa kibiashara dhidi ya bandari nyingine.Aidha, ameitaka bodi hiyo kuchapa kazi kwa juhudi zote ili kuwezesha upatikanaji wa mapato na kuisaidia bandari kutimiza malengo yake na pia kukuza uchumi wa Taifa na kuchangia maendeleo.Akizungumza wakati wa uzinduzi wa bodi mpya ya TASAC jijini Dar es Salaam jana, Kamwelwe alisema kimsingi kumekuwa na tozo mbalimbali zinazotozwa kwa wasafirishaji wa mizigo bandarini huku baadhi zikiwa hazitambuliki kisheria na hivyo kukwamisha utendaji kazi mzuri wa bandari hiyo.Alisema ili kuhakikisha bandari hiyo inatoa ushindani dhidi ya bandari nyingine, kuna kila sababu kwa bodi hiyo mpya kupitia tozo zinazotozwa bandarini hapo na kujiridhisha na uhalali wake na kuziacha tozo zilizopo kisheria ambazo sehemu ya mapato yanayotokana nazo yanaingia katika mfuko wa serikali. Wakati huu ninapoizindua bodi hii naomba mkahakikishe mnaenda kufanya kazi kwa juhudi, lakini kubwa ni kuziondoa tozo zote mzigo na zisizo na manufaa na hili mkalisimamie kikamilifu mkishindwa baada ya siku thelathini nitaita vyombo vya habari na kutangaza kuzifuta,  alisema Waziri Kamwelwe.Naye Mwenyekiti wa Bodi ya TASAC, Profesa Tadeo Satta, mbali na kumshukuru Rais John Magufuli kwa uteuzi huo, alisema bodi hiyo inakwenda kutekeleza majukumu yake kwa weledi huku akimuahidi waziri kuwa wanaenda kuchapa kazi kwa ari ili watimize malengo yaliyokusudiwa na serikali ya sasa.Mkurugenzi Mkuu wa Mamlaka ya Usimamizi wa Bandari (TPA), Deusdedit Kakoko alisema kuzinduliwa bodi hiyo ni hatua muhimu kuiwezesha TPA kutimiza malengo yake kwa ufasaha kutokana na umuhimu wa chombo hicho katika usimamizi wa meli na mizigo inayoingia na kutoka bandarini.Kakoko alisema kwa kipindi kirefu kuna shughuli katika bandarini zilizokuwa haziendi ilivyotakiwa kutokana na kutokuwepo kwa chombo hicho hatua iliyosababisha baadhi ya shughuli kuzorota huku akisisitiza umuhimu wa kila taasisi zinazofanya kazi katika bandari hiyo kutekeleza majukumu yake.Alisema kama taasisi zote zinazofanya kazi ndani ya bandari hiyo zitafanya kazi zao bila kuzembea, kuna mafanikio makubwa yanayoweza kujitokeza katika bandari hiyo na kulisaidia Taifa kutimiza malengo yake mbalimbali ya kimaendeleo iliyojiwekea ikiwemo ya elimu, afya na ujenzi wa miundombinu.