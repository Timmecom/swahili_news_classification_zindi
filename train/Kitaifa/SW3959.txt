 SIMBA, jana iliendelea vema na kampeni za kutetea taji lake la ubingwa wa Bara baada ya kuibuka na ushindi wa mabao 2-1 dhidi ya Mbeya City katika mechi iliyochezwa kwenye uwanja wa Sokoine Mbeya.Ushindi huo unaifanya Simba kufikisha pointi 75, tofauti ya pointi tano na Yanga inayoongoza ligi hiyo lakini mabingwa hao watetezi wakiwa na mechi pungufu. Wafungaji wa mabao ya Simba jana walikuwa ni kiungo Jonas Mkude na mshambuliaji Meddie Kagere. Mkude alifunga bao la kusawazisha la Simba katika dakika ya 67 baada ya Iddy Selemani kuiweka mbele City katika dakika ya 22 alipofunga bao kwa kutumia vema uzembe uliofanywa na mabeki wa Simba. Mkude alinganisha kwa kichwa mpira wa adhabu uliopigwa na Nicholaus Gyan.Bao hilo lilizidi kuiamsha Simba na kumaliza Prisons ambao katika kipindi cha pili walionekana kuzidiwa zaidi ya ilivyokuwa kipindi cha kwanza. Zikiwa zimesalia dakika sita kumalizika kwa mechi hiyo, Kagere akafunga bao la ushindi kwa kichwa akiunganisha mpira wa adhabu uliopigwa na Mohamed Hussein  Zimbwe Jnr  nje kidogo ya eneo la hatari. Bao hilo linamfanya Kagere kuongoza mbio za kuwania kiatu cha dhahabu baada ya kufikisha mabao 17 na kuwazidi Salim Aiyee wa Mwadui na Heritier Makambo wa Yanga wenye mabao 16 kila mmoja.