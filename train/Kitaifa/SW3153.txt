 TAASISI ya Kuzuia na Kupambana na Rushwa (Takukuru) Mkoa wa Pwani imetoa msaada kwa kituo cha kulelea watoto yatima cha Shalom kilichopo wilayani Kibaha.Akikabidhi msaada huo wa madaftari, nguo, kalamu na viatu kwa watoto 17 wanaolelewa hapo, Kaimu Kamanda wa Takukuru Mkoa, Sadik Nombo alisema katika kutambua changamoto zinazowakabili watoto yatima na wanaoishi katika mazingira magumu, wameona wajitolee kwenye kituo hicho. Nombo alisema wao kama taasisi wanawajibika kuisaidia jamii ambayo inauhitaji ikiwa ni sehemu ya majukumu yao. Sisi kama watumishi wa taasisi tumeguswa na changamoto wanazokutana nazo watoto yatima na kuamua kwa umoja wetu kujichangisha ili kuwasaidia watoto hawa,  alisema Nombo. Alisema kwa pamoja wamewapatia msaada wa madaftari, nguo, kalamu na viatu kwa watoto hao 17 wanaolelewa katika kituo hicho katika kujaribu kuwapungizia changamoto zinazowakabili. Tumeona tuwasaidie watoto hawa ambao wanahitaji misaada mbalimbali kwa ajili ya maisha yao hivyo jamii inapaswa kujitolea kwa hali na mali,  alisema Nombo. Kwa upande wake, mlezi wa kituo hicho, Lilian Mbise alisema kinakabiliwa na ukosefu mkubwa wa vitanda na masuala mengine muhimu kwa ustawi wao. Mbise alisema wanaishukuru Takukuru kwa msaada walioutoa kwani utawasaidia katika kukabili baadhi ya changamoto kwa watoto wa kituo chake.