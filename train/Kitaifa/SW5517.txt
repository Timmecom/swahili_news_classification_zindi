 HOSPITALI ya Taifa Muhimbili (MNH) imeanza kutumia tiba ya radiolojia kwa wagonjwa wa fi go na wanawake wenye uvimbe kwenye kizazi baada ya kupata mafunzo maalumu kutoka Chuo Kikuu cha Yale na Vyuo Shiriki vya Emory na Dartmouth vya nchini Marekani.Daktari Bingwa wa Radiolojia hospitalini hapo, Flora Lwakatare ambaye pia ni Mkuu wa Idara ya Radiolojia alisema jana alipokuwa akizungumza na waandishi wa habari wakati akiwatambulisha wakufunzi hao kutoka Marekani na wataalam wa radiolojia wa MNH.Dk Lwakatare alisema katika awamu hii yametolewa mafunzo mapya kwa wataalam wa MNH ambayo ni uwekaji wa mipira maalum kwenye mshipa mkubwa wa damu ambayo inanufaisha wagonjwa wa figo walio kwenye mfumo wa kusafisha damu au wanaopatiwa tiba ya saratani. Hii inaondoa usumbufu wa kutumia mishipa midogo ya mikononi ambayo mara nyingi ni ngumu kupatikana hasa kama inatumika mara kwa mara kwa muda mrefu hivyo kujengewa uwezo kwa wataalam wa ndani utasaidia kwa kiwango kikubwa kukuza huduma hii hapa nchini ambapo wataalam kutoka hospitali za hapa nchini watapata fursa ya kujifunza kwa gharama nafuu hivyo kuongeza idadi ya watoa huduma mikoani,  alisema.Alisema pia pamoja na hilo bila kufanya upasuaji kama inavyofanyika kwa wagonjwa wengi, MNH imeweza kutibu uvimbe kwenye kizazi kwa mgonjwa mmoja kupitia tiba radiolojia kwa kuingiza mpira wenye chembe chembe maalum kwenye mishipa ya damu ambazo zinakwenda kuziba mishipa hiyo inayopeleka damu kwenye uvimbe.Alisema baada ya mishipa kuziba uvimbe unakosa damu au chakula chake na hivyo kusinyaa na kufa kabisa na kuongeza kuwa tatizo la uvimbe kwenye kizazi ni kubwa hapa nchini kwani kati ya wanawake 10 wakipimwa wanawake wanne wanaweza kukutwa nao hivyo athari kubwa za uvimbe ni kusababisha mwanamke kutopata mtoto, kupoteza damu kwa wingi wakati wa hedhi hali inayosababisha ugonjwa wa moyo ama kupata maumivu makubwa. Uvimbe unaweza ukakuwa na kusababisha wamama kukosa uzazi kwa tiba hii uvimbe unasinyaa na wamama wanapata watoto,  alisema. Alisema MNH ilianzisha kwa mafanikio makubwa huduma ya kibingwa ya tiba radiolojia Novemba mwaka juzi, tiba ambayo inahusisha vifaa vya radiolojia kama X-Ray, Fluoroscopy, CTScan na Utrasoundi kutibu moja kwa moja ugonjwa au kuchukua sampuli kwa ajili ya uchunguzi.Kwa mujibu wa Dk Lwakatare, katika awamu hii huduma ambazo zimetolewa ni utoaji wa sampuli kutoka kwenye uvimbe sehemu mbalimbali za mwili ambazo si rahisi kufikiwa bila upasuaji mkubwa, kuzibua mirija ya nyongo, kuweka mirija kwenye figo ambayo mirija ya mkojo imeziba na unyonyaji wa uvimbe wenye maji ama usaha ikiwa ni muendelezo wa huduma hiyo.Alisema tiba hiyo ina faida kubwa kwa kuwa inawezesha tiba kwa kuepuka upasuaji mkubwa ambao una vihatarishi, kuepuka ukaaji wa hospitali kwa muda mrefu kwani wanaofanyiwa tiba radiolojia mara nyingi huweza kurudi nyumbani siku hiyo hiyo hivyo kupunguza gharama kwa mgonjwa na hospitali kwa ujumla.Kiongozi wa wakufunzi hao kutoka Marekani, Dk Janice Newsome wa Chuo Kikuu cha Emory alisema amefurahi kuwepo katika hospitali ya Taifa Muhimbili kwani wanafundisha kitu na kile wanachokifundisha kimeonesha matukio mazuri.Alisema ushirikiano wao na MNH ni wa kuboresha ubunifu unaobadili afya za wagonjwa wanaotaabika na figo pamoja na uvimbe kwenye kizazi. Tangu kuanzishwa kwa programu hiyo mpaka sasa wagonjwa 339 wamepatiwa huduma hiyo wengi wao wenye uvimbe wa kinywa na mdomo.