 KIFO cha bilionea maarufu nchini Tanzania na Afrika Mashariki na mmiliki wa Makampuni ya IPP, Dk Reginald Mengi, kimewashtua wengi, huku akiwa ameacha pengo kubwa katika maeneo ya biashara na vyombo vya habari.Dk Mengi ambaye pia ni Mwenyekiti Mtendaji wa makampuni hayo ya IPP, alifariki dunia usiku wa kuamkia jana Dubai katika Falme za Kiarabu baada ya kuugua muda mfupi. Mfanyabiashara huyo anayemiliki vyombo mbalimbali vya habari amefariki, ikiwa ni takribani miezi sita tangu kifo cha aliyekuwa mtalaka wake, Mercy Mengi aliyekutwa na umauti akiwa Afrika Kusini.Kwa mujibu wa taarifa iliyotolewa na familia yake, Dk Mengi aliyezaliwa mwaka 1942 mkoani Kilimanjaro, alikutwa na umauti wakati akipatiwa matibabu baada ya kuugua kwa muda mfupi.Dk Mengi, mwandishi wa kitabu cha I Must, I Can, I Will kinachoelezea safari ya maisha ya dhiki akiwa mtoto hadi kuwa msomi mkubwa wa fani ya uhasibu na kisha tajiri, maisha yake yatakumbukwa na mambo mbalimbali, yaliyosaidia kukuza uchumi wa Taifa sambamba na misaada ya kijamii kwa watu wasio na uwezo.Rais Magufuli amlilia Rais John Magufuli ametuma salamu zake za rambirambi kwa familia ya Dk Mengi na Watanzania wote kutokana na kifo hicho, huku akielezea mambo mengi yaliyofanywa na Mengi wakati wa uhai wake. Kupitia ukurasa wake rasmi wa mtandao wa kijamii wa Twitter, Rais Magufuli alisema ataendelea kumkumbuka Mengi kwa mchango wake katika maendeleo ya taifa lake.Kupitia ukurasa huo, Rais Magufuli ameandika  Nimesikitishwa na taarifa za kifo cha Mzee na Rafiki yangu Dk Reginald Mengi. Nitamkumbuka kwa mchango wake mkubwa katika maendeleo ya Taifa letu na maono yake yaliyopo katika kitabu chake cha I Can, I Will, I Must. Poleni wanafamilia, wafanyakazi wa IPP na Jumuiya ya Wafanyabiashara .Viongozi wazungumza Msemaji wa Serikali, Dk Hassan Abbas pia ameandika kupitia ukurasa wake wa Twitter akitoa salamu hizo za rambirambi, akinukuu kauli yake aliyowahi kuitoa wakati wa uhai wake.  Nimepokea kwa masikitiko taarifa za kifo cha Mwenyekiti wa IPP, Mzee Reginald Mengi. Kama alivyopata kusema yeye mwenyewe siku za uhai wake kuwa watu wanaoacha alama hawafi, basi mawazo, falsafa, ubunifu na kujitoa kwake vitaendelea kuishi nasi,  alisema Dk Abbas kupitia ukurasa wake huo wa mtandao wa kijamii.Mbali na hao, kifo cha Mzee Mengi kimewagusa watu mbalimbali akiwemo bilionea na mfanyabiashara mwenzake, Mohammed Dewji maarufu Mo na Mbunge wa Mtama, Nape Nnauye ambaye aliandika kupitia ukurasa wake kuwa amejifunza mengi kupitia kwa mfanyabiashara huyo, ambaye kwake alikuwa rafiki, kiongozi na mzazi akimfundisha suala zima la kuwa kukata tamaa ni dhambi.Naibu Spika, Dk Tulia Ackson alitoa pole kwa familia na wafanyakazi wote wa IPP kutokana na msiba huo.  Ni wazi tumepata pigo kubwa ila Mwenyezi Mungu awasimamie na kuwapa nguvu katika kipindi hiki kigumu. Bwana ametoa na Bwana ametwaa, Amen,  alisema. Nao wabunge wameeleza kwa nyakati tofauti, hisia zao kuhusu msiba huo, huku wengi wao wakielezea ushiriki wa Mengi wakati wa uhai wake katika kuendeleza vyombo vya habari na biashara nchini na ndani ya jumuiya ya Afrika Mashariki.Mbunge wa Viti Maalumu, Lucy Owenya (Chadema) alisema jumuiya ya wafanyabiashara, imempoteza mtu muhimu na alikuwa nguzo ya taifa.  Nimepokea kwa masikitiko sana kifo cha Dk Reginald Mengi, mimi namuita kaka yangu, kwanza kwenye jumuiya ya wafanyabiashara tumempoteza mtu muhimu sana aliyekuwa anapigania mambo ya kibiashara, sio hilo tu alikuwa mtu wa watu, kama taifa tumepoteza nguzo muhimu sana,  alisema.Mbunge wa Mikumi, Joseph Haule  Profesa Jay  (Chadema), alisema:   nimeshituka sana na taarifa za msiba kwa sababu siku si nyingi nilikutana naye.  Dk Mengi ni mtu pekee aliyewavutia vijana wakati wa uhai wake akiwasihi kupambana na kuwataka wasikate tamaa katika ungozi na utafutaji. Mbunge wa Mtera, Livingstone Lusinde (CCM) alisema Mengi ni alama ya matajiri wachache wenye unyenyekevu na hofu ya Mungu.  Ni matajiri wachache wenye utu, ameacha alama kubwa ya kusaidia watu masikini, watu wenye ulemavu na watu wenye mahitaji mbalimbali,  alisema.Alisema katika maisha yake, amekuwa kioo na mfano mkubwa sana wa kujinyenyekeza mbele za wenzake. Waziri wa Nchi Ofisi ya Rais (Muungano na Mazingira) ambaye pia ni Mbunge wa Bumbuli, January Makamba (CCM), alisema:   Nimepokea taarifa hiyo kwa masikitiko na mshtuko mkubwa na kwamba mzee Mengi ukizungumza historia ya biashara, vyombo vya habari hapa nchini jina lake lazima liwepo na amekuwa mwanzilishi au mtengeneza njia kwenye tasnia ya habari nchini. Amegusa maisha ya watu wengi sana na kwa kweli tutamkosa kama taifa kwa sababu ametoa mchango mkubwa sana karibu katika kila eneo la uhai wa nchi yetu, kwenye uchumi kwenye biashara. Ni pigo kubwa kwa nchi . Mbunge wa Vunjo, James Mbatia (NCCR-Mageuzi) alisema:  Niombe watanzania tuwe na utulivu wa ndani hasa wanatasnia ya habari nchini, sekta binafsi nchini na familia yake.  Nilibahatika kuwa na Mengi karibu sana na nilikutana naye Machi 17 mwaka huu alipoandaa chakula kwa ajili ya watu wenye ulemavu.Alinishirikisha mambo yake, inanibidi nitafakari zaidi. Mbunge wa Dodoma Mjini, Anthony Mavunde (CCM) ambaye ni Naibu Waziri, Ofisi ya Waziri Mkuu, Kazi, Vijana na Ajira, alisema Mengi ameacha alama kubwa katika taifa la Tanzania.  Amekuwa ni mtu mwenye msaada kwa watu wengi wenye uhitaji na hasa watu wenye ulemavu watamkumbuka sana kwa mchango wake mkubwa wa kubadilisha fikra, mitizamo lakini pia kuwawezesha kiuchumi kufikia ndoto zao kwamba na wenyewe wanaweza wakasimama na kujitegemea,  alisema.Mbunge wa Bukene, Seleman Zedi (CCM) alisema Mengi alikuwa ni mtu aliyejali makundi kwenye jamii ambayo hayapewi nafasi, kama vile watu wenye walemavu, watu wanaoishi kwa mazingira magumu, albino na watu wa kawaida Mbunge wa Viti Maalumu, Upendo Peneza (Chadema) alisema kuwa Mengi amekuwa nguzo katika mafanikio yake kisiasa.  Mimi nimemfahamu Mzee Mengi miaka mitano iliyopita wakati nagombea nafasi ya mwenyekiti wa Baraza la Vijana la Taifa (Chadema) na aliniona nikihojiwa kwenye luninga na akaandika kwenye twitter kwamba  Ninamuangalia binti Upendo Peneza ni binti ambaye ana uwezo na uelewa mpana na kwangu mimi Upendo ni shujaa .   Baada ya ku-twitt alitafuta namba yangu mwenyewe akanipigia simu tukaongea, akanitia moyo na akaniambia niendelee na jitihada hizo za kutafuta nafasi katika uongozi mpaka hatimaye nikawa Mbunge,  alisema.Alisema twitter ya Mengi kwa kiasi fulani, ilimsaidia wakati wa kampeni kwa sababu nilikuwa naitumia wakati wa kuomba kura. Umoja wa Mataifa (UN) Kupitia ukurasa wa Twitter wa UN Tanzania, Umoja wa Mataifa (UN) umeandika,  Tumesikitishwa na taarifa za msiba wa Reginald Mengi. Tunaungana na Watanzania wote kuiombea familia ya marehemu katika kipindi hiki.Ubalozi wa Marekani Ubalozi wa Marekani pia kupitia taarifa yake, umeeleza kusikitishwa na kifo cha Dk Mengi, ukisema kuwa kwa siku za nyuma uliwahi kufanya kazi na marehemu na kushirikiana katika mambo mbalimbali. Taarifa iliyotolewa na ubalozi huo, ilisema kuwa utamkumbuka Dk Mengi kutokana na mchango wake katika ukuaji wa muda mrefu wa uchumi na maendeleo ya Tanzania.Ubalozi huo ulitoa pole kwa familia na kuungana na watanzania wote katika kuombeleza msiba huo mkubwa. Mpaka anaaga dunia, Mengi anatajwa kuwa mmoja wa matajiri wakubwa nchini na katika ukanda wa Afrika Mashariki, akiwa na himaya ya biashara ya vyombo vya habari, kiwanda cha vinywaji baridi, kampuni za madini na kampuni zingine mbalimbali.Mwaka 2014 Jarida maarufu duniani la Fobes, lilimuorodhesha Mengi akiwa nafasi ya 45 kati ya matajiri 50 zaidi barani Afrika akiwa na utajiri wa Dola za Marekani 560 milioni sawa na zaidi ya Sh 1.2 trilioni za Tanzania. Wanahabari Waandishi wa habari wakiongozwa na Katibu wa Jukwaa la Wahariri (TEF), Nevil Meena wamesema msiba wa Mengi ni pigo katika tasnia ya habari, kwani hakuna mwanahabari asiyetambua mchango alioutoa katika tasnia hiyo.Mkurugenzi Mtendaji wa Kampuni ya Uhuru Media, Ernest Sungura alisema kamati ya maandalizi, itatoa taarifa ya pamoja ya wanahabari kuhusu msiba huo. Alisema taarifa hiyo inayoandaliwa na nguli wa habari nchini, Theophil Makunga itaeleza kinaga ubaga mchango wa Dk Mengi katika kuikuza tasnia hiyo, ambaye kwa nafasi mbalimbali alizokuwa nazo, mbali ya umiliki wa vyombo kadhaa vya habari, kwa kiasi kikubwa alisimamia maendeleo ya tasnia hiyo.Uongozi wa makampuni ya IPP yanayomilikiwa na Dk Mengi, umetoa wasifu na historia ya Mengi. Hata hivyo, uongozi huo haujaeleza ni lini mwili wake utaletwa nchini na taratibu nyingine za mazishi. Baraza la EABC Bodi ya Wakurugenzi na Menejimenti ya Baraza la Biashara Afrika Mashariki (EABC), imetoa pole kwa familia, marafiki na kampuni nzima ya IPP kwa msiba huo wa Dk Mengi. Maneno hayawezi kuelezea pengo hili aliloliacha Dk Mengi ambaye aliwahi kuwa Mwenyekiti wa bodi ya EABC katika kipindi cha mwaka 2008/9. Alikuwa mchapakazi, mwenye upendo, kiongozi na kiongozi wa biashara,  ilisema taarifa iliyotolewa na bodi hiyo. Ilisema Dk Mengi alipokuwa mwenyekiti wa baraza hilo, alisisitiza juu ya ushirikiano wa kikanda kwa kuongoza mtazamo wa sekta binafsi ili kuingizwa katika Itifaki ya Soko la Pamoja la EAC.Historia yake fupi Dk Mengi alizaliwa Mei 29, mwaka 1942 katika familia duni mkoani Kilimajaro. Baadae alianzisha makampuni ya IPP ambayo yamekuwa yakihudumu nchini Tanzania na baadhi ya maeneo ya Afrika Mashariki. Kwa mujibu wa jarida la Forbes hadi kifo chake alikuwa anamiliki magazeti 11, vituo kadhaa vya redio na vituo kadhaa vya televisheni.Pia, ana kampuni zinazotengeneza sabuni, kampuni kubwa zaidi ya maji ya kunywa nchini. Pia, alikuwa akijihusisha na biashara ya uchimbaji madini kama ya urani, shaba na makaa. Mwaka 2014 aliwekwa nafasi ya 50 miongoni mwa watu matajiri barani Afrika, akikadaliwa kumiliki utajiri wa dola milioni 560. Kabla ya kuingia katika shughuli za kibiashara, Mengi alifanya kazi kwenye kampuni maarufu ya ukaguzi wa mahesabu ya Cooper Brothers. Mengi alisomea taaluma ya uhasibu nchini Uingereza. Mengi ameacha watoto kadhaa.