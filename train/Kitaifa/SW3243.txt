 Mwenyekiti wa Bodi ya Kampuni ya Magazeti ya Serikali ya Tanzania Standard Newspapers (TSN) Limited, Hab Mkwizu amesema kampuni hiyo inaenda vizuri.Mkwizu alisema hayo alipokuwa akizungumza na Waziri wa Habari, Sanaa, Utamaduni na Michezo, Dk Harrison Mwakyembe alipotembelea kampuni hiyo Dar es Salaam jana.Alisema kampuni hiyo inafanya vyema, licha ya changamoto inayokabiliana nazo, ambazo kwa namna moja au nyingine zimeanza kufanyiwa kazi na nyingine kutatuliwa.  Miundomsingi kwa maana ya mfumo wa taasisi umeanza kukaa vizuri, muundo wa taasisi umekamilika na umeshapitishwa, motisha za wafanyakazi zimekamilika, tupo kwenye hatua za mwisho za kukamilisha kwa kuwaandaa watu katika nyanja mbalimbali, alisema.Akiwa katika kampuni hiyo, Waziri Mwakyembe alitembelea kiwanda cha magazeti kabla ya kukutana na Bodi ya TSN. Aidha, Mwakyembe aliutaka uongozi wa TSN, kufuata maadili katika utendaji kazi, kwani wananchi hutazama kampuni hiyo kwa jicho la utofauti kama chombo cha serikali. Mkiwa kama Kampuni ya Magazeti ya Serikali mnatakiwa kuibeba ajenda kuu ya Serikali ya Awamu ya Tano kufikia uchumi wa kati kupitia viwanda,  alisema. Waziri Mwakyembe alitembelea TSN kwa lengo la kuona na kujua changamoto za kiutendaji pamoja na jinsi gani wamejipanga katika biashara ya ushindani. Katika ziara hiyo Waziri Mwakyembe, aliweza kuona mtambo mpya wa kuchapisha majarida na vipeperushi mbalimbali, utakaoanza kazi siku zijazo.