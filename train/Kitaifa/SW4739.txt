 MABORESHO makubwa yanayoendelea kufanywa na Serikali katika bandari za Tanzania, zikiwamo za bahari kuu na maziwa, yameonekana kuvutia wadau wa bandari wa ndani na nje ya nchi.Tayari Uganda imerejesha mfumo wa kusafirisha bidhaa zake kwa njia ya majini kupitia Ziwa Victoria, kati ya bandari ya Mwanza na Portbell nchini Uganda hasa kwa shehena zinazopokewa kwa wingi kutoka bandari ya Dar es Salaam. Na sasa, jumuiya ya wafanyabiashara wa Rwanda nayo imemimina pongezi kwa Serikali ya Tanzania kwa uamuzi wake wa kuboresha bandari na kwamba, wanayaona matunda ya kazi hizo hasa katika bandari ya Dar es Salaam.Aidha, wamesema hali ya usalama wa mali zao zinazopitishiwa katika bandari hiyo, na hata kote zinakopita kwa njia ya barabara, ni ya kuridhisha mno, hali inayowapa imani ya kuitegemea zaidi bandari hiyo.Waliyasema hayo hivi karibuni wakati wa kikao chao na Waziri wa Ujenzi, Uchukuzi na Mawasiliano, Isaack Kamwelwe jijini Kigali, Rwanda aliyeambatana na maofisa kadhaa wa Serikali ya Tanzania, akiwemo Mkurugenzi Mkuu wa Mamlaka ya Usimamizi wa Bandari Tanzania (TPA), Deusdedit Kakoko. Kamwelwe alikuwa nchini humo kuzungumza na Waziri wa Uchukuzi wa Rwanda, Claver Gatete kuhusu utekelezaji wa mradi wa pamoja wa ujenzi wa reli ya kisasa itakayotumia umeme, kati ya Isaka, Shinyanga nchini Tanzania hadi Kigali, Rwanda unaolenga kurahisisha usafiri na usafirishajii baina ya Tanzania na Rwanda.Ni katika mazungumzo hayo, liliibuka wazo jingine la kuifikisha reli hiyo hadi katika mpaka wa Rwanda na Jamhuri ya Kidemokrasia ya Kongo (DRC) ambayo pia inatumia zaidi bandari ya Dar es Salaam kupitisha bidhaa zake. Nchi nyingine zinazotumia bandari hiyo ni Uganda, Malawi, Zambia, Burundi.Katika mkutano huo uliofanyika miezi miwili baada ya wafanyabiashara hao kukutana na Balozi wa Tanzania nchini Rwanda, Ernest Jumbe, walisema Tanzania inafanya kazi kubwa ya kuondoa changamoto zilizokuwa zinawarudisha nyuma katika kuitumia bandari ya Dar es Salaam. Mmoja wa wafanyabiashara hao, Emmanuel Gatsinzi ambaye ni Ofisa Mtendaji Mkuu wa kampuni ya KLOFFIK Ltd, alisema wizi wa mali na bidhaa za wateja, ucheleweshaji katika kuhudumia shehena, ukaguzi wa mizigo, rushwa, na pia urasimu katika kutoa visa na vibali mbalimbali ni mambo yaliyokuwa kero, lakini sasa yanaonekana kuondoka kwa kasi. Tunaamini kasi hii ya serikali katika kuondoa kero nyingi kwa wafanyabiashara wanaotumia bandari ya Dar es Salaam ni hatua muhimu sana ya kukuza biashara.  Itasaidia pia kuwapunguzia gharama watumiaji wa bandari na kupungua kwa gharama maana yake ni kwamba hadi mtumiaji wa mwisho atakuja kuiona faida ya kupunguza kwa gharama. Tumeelezwa mengi juu ya maboresho yanayoendelea kufanya. Tunapongeza sana na tunawahakikishia kuwa, Wanyarwanda watafanya kazi nanyi,  alisema Gatsinzi.Akijibu hoja ya vikwazo vya ukaguzi wa mara kwa mara wakati wa kusafirisha mizigo ambao hucheleweshaji safari, Kakoko alisema serikali imeanza kuchukua hatua na kwamba kutakuwa na vituo vya ukaguzi visivyozidi vitano kati ya Dar es Salaam na Kigali. Alisema hatua hiyo inachukuliwa baada ya kubainika kuna watu wasio waaminifu wamejitengenezea mazingira ya rushwa, bila kujali ya kwamba kwa kufanya hivyo wanasababisha kero na kuiweka nchi katika hatari ya kupungukiwa mapato.Aidha, alisema suala la msongamano katika bandari ya Dar es Salaam linaendelea kupatiwa tiba ya uhakika kutokana na kuchukuliwa hatua kadhaa, ikiwa ni pamoja na upanuzi mkubwa utakaoifanya bandari hiyo kutokuwa na chembe ya foleni, huku meli zikipishana usiku na mchana kupakua na kupakua shehena.  Kulikuwa pia na malalamiko ya udokozi bandarini, hayo yote wenyewe ni mashahidi, tumekabiliana na sasa hakuna matukio ya wizi. Mteja anapokea mali yake kama ilivyo. Karibuni sana mjionee ufanisi uliopo.Ni bandari ya kisasa inayoendeshwa kisasa. Hii ni bandari yenu, itumieni kwa ustawi wa biashara zenu na ustawi wa nchi zetu pia,  alisema Kakoko. Kasi ya upanuzi Kwa mujibu wa Kakoko, kazi ya upanuzi wa bandari ya Dar es Salaam imeshika kasi, huku gati namba moja kati ya saba ikiwa imekamilika kwa asilimia 100 na kuwa tayari kuanza kupokea meli kubwa kutoka sehemu yoyote duniani.Alisema kazi ya upanuzi ambayo utekelezaji wake utachukua miaka mitatu kwa gharama ya Sh bilioni 33.7, ikamilika itairejeshea heshima na utukufu wa kimataifa bandari ya Dar es Salaam. Aliongeza kuwa, kukamilika kwa gati moja tu yenye urefu wa meta 192 umeiongezea uwezo wa kubeba meli kubwa mbili za tani 45,000 hadi tani 60,000 kwa wakati mmoja kutokana na kuongezewa kitako cha upana wa mita 11.5 kinachobebwa na nguzo imara za zege zilizochimbiwa mita 70 chini ya bahari.Alisema baada ya kukabidhi gati kwa TPA, siku chache zijazo mkandarasi atakabidhiwa na kuanza kazi ya upanuzi wa gati namba mbili inayotarajiwa kukamilika Machi mwakani na upanuzi utaendelea hadi kufikia gati namba saba.Akizungumzia ujenzi wa gati ya magari, na yadi ya kuegesha magari, alisema mradi huo ulitakiwa uwe umekamilika, lakini mkandarasi alikutana na changamoto ya kuwepo kwa udongo mbaya na hivyo kulazimika kutafuta udongo mzuri na kuujaza na kwamba ujenzi unatarajiwa kukamilika na kukabidhiwa Juni mwakani.Alisema kukamilika kwa gati hiyo kutaiwezesha bandari hiyo kupokea magari 10,000 kwa siku kutoka uwezo wa kupokea magari 2,500 tu, sawa na mara nne ya uwezo na kwamba kwa mwaka itakuwa magari 200,000 kutoka magari 90,000.  Kukamilika kwa gati hii kutaleta mapinduzi makubwa kwani tunaweza kupokea meli ya magari.