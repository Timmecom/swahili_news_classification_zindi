 IKIWA zimebaki siku tatu, kuanza kwa katazo la matumizi ya mifuko ya plastiki, Jiji la Dar es Salaam limeweka mikakati mbalimbali kwa ajili ya kutekeleza agizo hilo katika mitaa mbalimbali.Aidha, uongozi wa mkoa, umeahidi kuwa kazi ya kutokomeza mifuko hiyo, haitakuwa ya nguvu wala usumbufu wowote na tayari vikosi kazi vimeshaundwa.Akizungumza jijini Dar es Salaam, katika mkutano wa viongozi mbalimbali wa jiji hilo, Katibu Tawala wa Mkoa, Abubakar Kunenge amesema mkakati huo una maeneo manne yakilenga katika kusimamia sheria na kanuni ambazo zitasaidia katika kutokomezwa kwa mifuko hiyo ambayo ina madhara makubwa.Alisema katika kutekeleza mkakati huo, elimu kwa umma ni jambo litakalozingatiwa, usimamizi na uratibu, eneo ambalo mifuko hiyo itawekwa pamoja na usimamizi na pamoja na kufanya kazi na wadau mbalimbali. Dar es Salaam inaendelea kutoa taarifa ya maelekezo kwa wananchi, pia tunaendelea kutayarisha mabango ambapo mpaka sasa yameshatayarishwa saba pamoja na manispaa mbalimbali,  alisema Kunenge na kuongeza kuwa magari yanaendelea kupita mitaani kuelimisha wananchi.Alisema elimu ni suala endelevu kwa wananchi na kwa kiwango kikubwa wameonesha utayari wa kuacha matumizi ya mifuko hiyo, hivyo agizo hilo ambalo lilitolewa na Waziri Mkuu, Kassim Majaliwa litafanikiwa kwa kiwango kikubwa.Alisema katika eneo la usimamizi tayari vikosi kazi mbalimbali vimeundwa kwa ajili ya kuwajibika na kuripoti kuhusu suala zima la utekelezwaji wa udhibiti wa mifuko hiyo na wakuu wa wilaya watapita katika maeneo yao kuona yaliyopangwa na utekelezaji wake. Wananchi wameelezwa mahali pa kuweka mifuko hiyo, kuna vituo mbalimbali vya kukusanya vipatavyo 137 na katika vituo hivyo, mifuko haitakiwi kukaa kwa muda mrefu,  alisema Kunenge na kufafanua kuwa katika vituo hivyo vitakuwa vimefungwa kuepuka upepo lakini pia kutakuwa na walinzi kuepusha wananchi kufika na kuchukua mifuko tena.Alisema katika maeneo mbalimbali watu wameshatenga maeneo kuanzia ngazi ya mtaa kwa ajili ya kukusanya mifuko hiyo na kwamba kazi ya kuondoa mifuko pamoja na kupiga faini haitegemewi kuwa ni chanzo cha ufisadi na taarifa zitatolewa mara kwa mara.Awali Mkuu wa Mkoa wa Dar es Salaam, Paul Makonda alisema kazi ya kuzuia matumizi ya mifuko hiyo haitakuwa ya kutumia nguvu wala usumbufu wowote. Jiji hili ndilo linalozalisha na kutumia mifuko hiyo kwa kiwango kikubwa, tukiweza kupiga hatua kwa asilimia 60 itakuwa ni hatua kubwa imefanyika,  alisema.