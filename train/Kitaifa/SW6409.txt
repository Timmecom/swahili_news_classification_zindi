 WAZIRI Mkuu Mstaafu wa awamu ya nne, Mizengo Pinda amewaomba waatalamu na wasomi katika Chuo Kikuu cha Dar es salaam (UDSM) kufanya tafakuri ya kina kubaini ni wapi walipokosea na kuchukua hatua za haraka kubadili mapungufu yaliyopo ili shughuli za ubunifu na utafi ti ziboreshwe.Amesema kama tatizo lipo kwenye sera za utafiti na ubunifu ziangaliwe na kuhuishwa au hata kama ni katika miundombinu pia iangaliwe. Aidha, chuo hicho kimesema kimetenga Sh bilioni moja katika mwaka wa fedha 2019/20 kwa ajili ya utafiti na ubunifu.Pinda alisema hayo juzi jijini Dar es Salaam katika ufunguzi wa wiki ya tano ya utafiti, ambapo zaidi ya miradi 61 inaoneshwa. Kuhusu tafiti, Pinda alisema bado chuo hicho kina fursa ya kufanya vizuri iwapo watajipanga vyema na kuboresha sera, kuhuisha miundombinu ya utafiti na hata kubadili baadhi ya desturi za kitaaluma ambazo zimepitwa na wakati. Sote tutakumbuka miaka ya nyuma ambapo tafiti zilizokuwa zikifanywa chuoni hapa zilivyoweza kukiletea chuo heshima kubwa sana, kwa mfano wa tafiti iliyobuni namna ya kusambaza bidhaa mbalimbali chini ya taasisi ya bidhaa na ubunifu,  alisema. Alisema tafiti zinazofanywa na watafiti zilenge kukidhi mahitaji ya taifa ya utafiti na ubunifu. Aliwaomba watafiti walionufaika na ruzuku ya chuo hicho kwa awamu ya kwanza kuhakikisha wanatumia fedha vizuri na kufanya tafiti zenye kutoa matokeo imara kwa wananchi.Kuhusu elimu itolewayo na vyuo vikuu, alisema ni vyema ikatolewa ile ambayo ina uhalisi wa maisha, hivyo kwa kutumia mbinu za ufundishaji zenye kutatua matatizo yaliyoko katika jamii. Nchi nyingi baada ya kubaini elimu ya darasani isiyo na uhalisia wa kimaisha haina manufaa kwa wahitimu, imeamua kutumia mbinu ya ufundishaji ya kutatua changamoto zilizoko katika jamii,  alisema.Alitoa wito kwa vyuo vikuu ikiwemo na sekondari kuongeza kasi kwa kuwa ndio njia pekee ya kusaidia chuo kwenda na wakati na kuzalisha wahitimu bora, wenye kutumia ujuzi na maarifa kwa kujiajiri, kuajiri ama kuajirika katika sekta mbalimbali.Kuhusu wiki ya utafiti alisema imekuja kwa wakati, ikilenga kuonesha umma matokeo ya tafiti zinazofanywa na chuo , ambazo zitachochea ushirikiano baina ya chuo na wadau mbalimbali, serikali na hata sekta binafsi.Alisema kupitia wiki hiyo, itatangaza na kueneza kwa umma matokeo ya sayansi, yaliyonuiwa kutoa ufumbuzi wa changamoto mbalimbali zinazokabili jamii ya leo, ambapo watanzania wanaweza kunufaika na matokeo mbalimbali yaliyoko katika tafiti. Kwa upande wake, Makamu Mkuu wa chuo hicho, Profesa William Anangisye alisema wiki ya utafiti ni fursa nzuri kwa wadau kushuhudia thamani ya utafiti kwa kuwa inasaidia kufanya maamuzi mazuri.