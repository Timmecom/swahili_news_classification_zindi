 SPIKA wa Bunge la Jumuiya ya Afrika Mashariki (EALA), Martin Ngoga amesema nchi za Jumuiya ya Afrika Mashariki (EAC) lazima zihakikishe zinatimiza Azimio la Malabo la kutenga asilimia kumi kwa ajili ya wakulima wadogo ambao ndio wanaobeba nchi katika suala zima la akiba ya chakula.Spika Ngoga ameyasema hayo wakati akifungua mkutano wa wakulima wadogo kutoka nchi za EAC ambao wanaliomba Bunge hilo kupitisha sheria ya kila nchi kutenga asilimia kumi ya bajeti ya kilimo kwa ajili ya kuwasaidia wakulima kunufaika zaidi kiuchumi.Alisema kwa bahati mbaya azimio hilo la Malabo bado halijawekewa msukumo katika baadhi ya nchi za EAC hivyo ni vyema sasa nchi hizo zikaona umuhimu wa kutenga bajeti ya kilimo kwa wakulima hao kwani kilimo ndio uti wa mgongo kwa kila nchi ndani ya Afrika Mashariki. Hakuna asiyejua kila nchi inahitaji wakulima hivyo ni lazima sasa nguvu zetu kuziweka zaidi katika kilimo kwa kutenga fedha asilimia 10 ili wakulima waweze kunufaika na kilimo na nchi kuwa na uhakika wa chakula Mbunge wa EALA, Mathias Kasamba amesema atawasilisha hoja binafsi bungeni hapo kwa ajili ya kujadili ni kwa nini nchi za Jumuiya ya Afrika Mashariki hazitengi bajeti kwa ajili ya wakulima wadogo.Pia alisisitiza hakuna maendeleo bila kuwa na chakula haiwezekani nchi mbalimbali zikaagiza chakula au kutoa chakula cha msaada kwa nchi nyingine ambacho gharama zake za kusafirisha ni kubwa lakini hakuna umuhimu wa kutenga fedha kwa kila nchi za EAC kwa ajili ya kuwasaidia wakulia wadogo kununua pembejeo za kilimo.Baadhi ya washiriki ambao ni wakulima wadogo, Sophia Boke kutoka Chamwino Dodoma na Hakimu Baliraine kutoka Uganda waliomba wabunge kutoka kila nchi kupitisha azimio lao na kuwa sheria ili waweze kunufaika na kilimo kwa kila nchi mwanachama wa EAC.Burundi ndio nchi pekee iliyoazimia azimio hilo la Malabo la kutenga asilimia kumi kwa ajili ya wakulima wadogo lakini bado nchi hiyo inakabiliwa na tatizo la lishe kwa watoto pamoja na watu wazima kutokana na wakulima kuuza mazao yote sokoni bila kuweka akibaAwali Afisa Mawasiliano kutoka Shirika la ESAFF, Emmanuel Justine alisema wakulima hao kwa pamoja wamekutana kujadili changamoto zao ikiwemo kuliomba Bunge na wakuu wa nchi kupitisha azimio la malabo la kutenga asilimia 10 ya bajeti hadi kufikia 2025 kila nchi za EAC kutenga bajeti ya kilimo kwa wakulima ili waweze kunufaika na kilimo.