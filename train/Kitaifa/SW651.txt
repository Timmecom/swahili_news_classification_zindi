 MVUA kubwa ya mawe iliyoambatana na upepo mkali, iliyonyesha katika kitongoji cha Makongeni katika kijiji cha Tairo Wilaya ya Bunda mkoani Mara, imesababisha kaya 15 kukosa makazi baada ya nyumba zake kuezuliwa na upepo huo na nyingine kubomoka.Pia mvua hiyo imeharibu mazao likiwemo zao la pamba, pamoja na mwanamke mmoja kujeruhiwa kwa kuangukiwa na ukuta wa nyumba na kulazwa hospitalini. Mwenyekiti wa kitongoji hicho, John Bosco alitoa taarifa hiyo jana kwa Mkuu wa Wilaya ya Bunda, Lydia Bupilipili, aliyekuwa anafanya ukaguzi wa mashamba ya wakulima wa zao la pamba katika maeneo mbalimbali ya Halmashauri ya mji wa Bunda.Bosco alisema mvua hiyo ya mawe iliyoambatana na upepo mkali ilinyesha juzi kuanzia saa 11:00 jioni na kuleta uharibifu huo mkubwa. Alisema kwa sasa familia ambazo nyumba zao zimeezuliwa na nyingine kubomoka wanaishi kwa majirani na kwamba mwanamke aliyejeruhiwa hali yake inaendelea vizuri. Kutokana na hali hiyo, Mwenyekiti huyo wa kitongoji aliiomba serikali kuwasaidia wahanga hao kwa namna moja ama nyingine. Mkuu wa Wilaya ya Bunda Bupilipili, aliwapa pole waathirika hao akiwemo mwananchi mmoja ambaye shamba lake lenye ukubwa wa ekari mbili liliharibiwa na mvua hiyo.Aliagiza halmashauri ya mji huo kupitia Idara ya Kilimo kumpatia mbegu nyingine mkulima huyo, ili aweze kupanda upya kwani msimu wa kilimo wa zao hilo bado haujaisha.  Nawapa pole sana waathirika wote, Mkurugenzi hakikisheni mkulima huyu anapewa mbegu nyingine ili aweze kurudishia maana bado msimu wa kilimo wa zao la pamba unaruhusu,  alisema. Akiwa katika kijiji cha Guta, Mkuu huyo wa Wilaya ya Bunda, pamoja na ujumbe wake alitembelea shamba la pamba la Shule ya Sekondari Guta na kuupongeza uongozi wa shule hiyo kutokana na kulima zao la pamba na shamba lao kuwa na ubora unaoridhisha.