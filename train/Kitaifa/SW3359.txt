 UONGOZI wa Halmashauri ya Itigi mkoani Singida umesema utawachukulia hatua kali wakusanyaji ushuru wote watakaobanika kushindwa kuwasilisha benki kwa wakati makusanyo yao yote ya mapato kama ambavyo sheria na kanuni za fedha zinawataka kufanya.Hatua hizo zimetajwa kuwa ni pamoja na kuwafukuza kazi mara moja wote watakaopatikana na makosa na hatimaye kuwafikisha kwenye vyombo vya sheria. Mkurugenzi Mtendaji wa Halmashauri ya Itigi, Pius Luhende alitoa ahadi hiyo mbele ya wajumbe wa baraza la kawaida la madiwani lililofanyika mjini hapa kujadili utekelezaji wa shughuli mbalimbali katika kipindi cha Julai hadi Desemba mwaka jana.  Naomba tuaminiane waheshimiwa madiwani. Hakuna mkusanyaji ushuru hata mmoja atakayekwepa kuchukuliwa hatua iwapo atagundulika kuwa na upotevu wa fedha yoyote aliyokusanya,  alisema.Alikuwa akijibu hoja mbalimbali za madiwani ambao walidai kuwa mapato ya halmashauri hiyo yamekuwa yakipotea. Walidai kuwa baadhi ya wakusanyaji ushuru wameshindwa kuwasilisha benki kiasi kikubwa cha fedha ikilinganishwa na idadi halisi iliyopo kwenye mashine maalumu za kukusanyia mapato kielektroniki (POS). Mkurugenzi Mtendaji huyo alieleza kuwa kutokana na baadhi ya wakusanyaji ushuru kutokuwa na elimu ya kutosha juu matumizi ya mashine hizo za kukusanyia ushuru kielektroniki, huenda idadi ya fedha inayodhaniwa kutowasilishwa benki ikawa sio sahihi. Ninyi ndio mliowapendekeza wakusanyaji ushuru hawa kwenye maeneo yenu, leo mnataka tuwaondoe. Sawa, nakubaliana nanyi, lakini ni vizuri tukawa na wakusanya ushuru wa mikataba ili tuweze kuwabana na kuwawajibisha kisheria kulingana na mikataba yao  alishauri.Awali, Mwenyekiti wa halmashauri hiyo Ally Minja alifahamisha kuwa katika kipindi cha Julai hadi Desemba mwaka jana, jumla ya Sh milioni 789.96 zilikusanywa kutoka vyanzo mbalimbali vya mapato ya ndani, ikiwa na sawa na asilimia 41 ya lengo la kukusanya Sh bilioni 1.94. Alisema moja ya sababu kuu ya mapato ya ndani kuwa kidogo inatokana na halmashauri kuwa na vyanzo vichache vya uhakika. Alisisitiza umuhimu wa kubuni vyanzo vipya, kusimamia, kufuatilia kwa karibu fedha zinazokusanywa na kuwa na nidhamu ya matumizi ya fedha hizo.