 MKAZI wa Vingunguti Miembeni jijini Dar es Salaam, John Thomas (59) ameieleza Mahakama ya Hakimu Mkazi Kisutu Dar es Salaam, jinsi mke wake mdogo, Sylvester Njau alivyomfia mikononi baada ya kuchomwa na kitu chenye ncha kali.Thomas ni shahidi wa pili katika kesi ya mauaji inayomkabili mfanyakazi wa ndani, Horiana Shabani, mbele ya Msajili wa Mahakama, Pamela Mazengo.Akiongozwa na Wakili wa Serikali, Grace Mwanga, shahidi huyo alidai Machi 4, 2014 aliletewa dada wa kazi na mtu anayejulikana kwa jina la Amina na kwamba wakati wanaishi naye, alikuwa na matukio ya kuiba vitu mbalimbali ikiwemo cheni, hereni na simu aina ya IPhone na IPad.Alidai mfanyakazi huyo pia alikuwa na matukio ya udanganyifu, kwa kutaja umri tofauti tofauti pamoja na kabila lake anapoulizwa.Kwamba aliwaambia wake zake wamuondoe, lakini Njau alimuomba waendelee kuishi naye kwa madai kuwa bado mdogo.Thomas alidai Machi 27, 2014 yeye na mke wake mkubwa, Manju Thomas na mtoto wake, Allen waliondoka nyumbani saa 12 asubuhi kwenda kwenye majukumu yao na mtoto kwenda shuleni na nyumbani walimuacha Horiana, Njau na mtoto mdogo Anitha.Aliendelea kudai kuwa alikuwa akiwasiliana na mkewe mpaka saa 7 mchana, lakini baadae alipokea simu kutoka kwa dereva wake, Michael Kimario akimueleza kuwa mtoto wao Allen ameshatoka shuleni, lakini kila akigonga geti hakuna anayemfungulia. Nilijaribu kumpigia mke wangu mdogo simu yake ikawa inaita bila kupokewa. Nilimwambia Michael ampitishe mtoto kupitia ukutani ili aangalia kilichotokea. Baadae Michael alinipigia simu akaniambia mke wangu amejeruhiwa vibaya,  alidai shahidi.Thomas alidai alivyofika nyumbani, alikuta watu wamejaa nje ya geti kwa sababu lilikuwa halifunguki. Kwamba alitoa ruhusa ya kuvunjwa kwa geti huku yeye akipitia ukutani. Nilimkuta mke wangu mdogo akiwa kibarazani huku ametapakaa damu, povu likimtoka mdomoni na anashindwa kuongea. Niliona jeraha kichwani kuelekea sikioni hivyo tulimchukua na kumpeleka Hospitali ya Amana,  alidai.Thomas alidai baada ya kwenda kuhifadhi mwili Hospitali ya Taifa Muhimbili (MNH), aliporudi nyumbani aliona shoka ambalo lilikuwa likitumika nyumbani kwake kukata magogo na kuni likiwa na damu, makabati yamemwagwa nguo, mto na sakafu zikiwa na damu.Pia alidai hakumkuta dada wa kazi nyumbani hapo na majirani walimtaarifu kuwa alipanda pikipiki akiwa na mabegi na kuondoka.Alidai alikuta mtoto wake mdogo alikuwa amechukuliwa na majirani na alikuwa na harufu ya dawa ya mbu mdomoni, kwa madai alipuliziwa dawa na kwamba alipoona nguo zimemwagwa chini, aligundua hakuna simu ya marehemu mke wake, saa, dhahabu, kamera na nguo. Mimi pamoja na askari tulikwenda Kinyerezi kumtafuta mdhamini wake Horiana ambaye tulipofika naye alikuwa ametoroka, hivyo tukamtafuta mumewe ambaye tulimkuta baa tukamchukua hadi kwa bibi yake Amina, ambapo polisi walisema watamshikilia bibi huyo hadi Amina atakapopatikana,  alidai.Aliendelea kudai siku inayofuata Amina alijisalimisha polisi na alieleza kuwa hajui Horiana alipokwenda, hivyo baada ya hapo waliendelea na taratibu za mazishi kwa kusafirisha mwili kwenda Moshi mkoani Kilimanjaro na baada ya siku sita alirudi Dar es Salaam.Alidai kuwa siku moja Horiana alimpigia simu, kwa kutumia namba ya mke wake na kumwambia kuwa alipata ajali, hivyo yupo Kinyerezi na kwamba anataka amsalimie na kumjibu sawa.Alidai kushirikiana na jeshi la polisi kitengo cha makosa ya mtandao, waliendelea kuifuatilia namba ya mke wake na waligundua kwamba Horiana yupo mkoani Arusha wakati akipiga simu hiyo.Thomas alidai alichukua askari mpaka mkoani Arusha na kwenda kituo cha polisi kuripoti na kuomba msaada wa kupatiwa askari wawili, huku wale wanaoshughulika na makosa ya mtandao waliendelea kufuatilia.Aprili 11, 2014 walifanikiwa kumkuta Horiana akiwa anafanya kazi sehemu nyingine na alipomuuliza kama anamtambua, alisema hapana, lakini baadae alimtambua kwamba ni mwajiri wake aliyekuwa Dar es Salaam. Kwenye nyumba ile tulikuta begi likiwa na vitu mbalimbali vilivyokuwepo nyumbani ikiwemo funguo za geti, simu, pochi, kadi ya benki na kamera. Wakati wa upekuzi tuliita majirani kushuhudia na mwajiri wake mpya hakuwepo, lakini tulimsubiri hadi aliporudi tukamueleza kisa chote na tukamuomba tumchukue,  alidai shahidi huyo.Alidai Aprili 12, 2014 walirudi Dar es Salaam pamoja na vitu vyote walivyovikuta Arusha, vikiwa vimechukuliwa na Horiana.Mashahidi wengine watatu walitoa ushahidi kuhusu tukio hilo. Inadaiwa Machi 27, 2014 maeneo ya Vingunguti Miembeni, mshitakiwa Horiana alimuua Njau kwa kukusudia.