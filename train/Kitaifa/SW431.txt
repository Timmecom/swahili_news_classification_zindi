 MICHUANO ya soka kuwania Kombe la Nane Nane yanayofanyika Jijini Arusha kila mwaka, huenda yasifanyike baada ya timu kusuasua kulipa ada ya ushiriki wa michuano hiyo, imeelezwa.Kwa mujibu wa mratibu wa kombe hilo John Mhala, hadi sasa timu zilizothibitisha kushiriki na kulipa ada ni tano tu, huku bingwa mtetezi Fish Bony akitangaza rasmi kutoshiriki kwa sababu ya gharama za kuandaa timu kuwa kubwa.Mhala alisema iwapo timu zitashindwa kuthibitisha na kulipa ada, wao hawatakuwa tayari kuendesha mashindano hayo mwaka huu kwa idadi hiyo ndogo ya timu kwani gharama za uendeshaji mashindano ni kubwa.  Sisi waandaji tunatumia zaidi ya sh milioni 5 kuandaa michuano hiyo, ikiwemo zawadi, gharama za waaamuzi, uwanja na malipo kwa wasaidizi na hakuna tunachofaidi,   alisema.  Miaka miwili iliyopita kiingilio kilikuwa sh 100,000 ila mwaka huu tumefanya 200,000 angalau kupunguza gharama na sio kumaliza, lakini muuitikio wa timu ndio umetukatisha tamaa,   alisema Mhala.Hata hivyo, Mhala alisema kuwa iwapo mwaka huu yatashindikana kufanyika, mwakani mashindano hayo yatakuja kivingine kuhakikisha yanafanyika tena lengo ni kuhakikisha wakazi wa Jiji la Arusha wanafurahia mashindano hayo kama zamani.Ni mara ya pili sasa mashindano hayo yanafanyika jijini hapa, ambapo msimu uliopita timu ya Fish Bony ndio mabingwa wa michuano hiyo, lakini nao wameeleza kuwa hawatashiriki. Akizungumzia ushiriki wao mwaka huu mwenyekiti wa timu ya Fish Bony Abousuphian Shelukindo alisema mpaka sasa hawana uhakika wa kushiriki kutokana na hali ya uchumi kuwa sio nzuri. Mpaka sasa hatujaandaa timu kutokana na hali halisi na tulishaongea na mratibu wa mashindano kuhusu gharama za uendeshaji wa timu pamoja na zile za ushiriki kuwa kubwa ndio imesababisha kushindwa kushiriki michuano hiyo, alisema Shelukindo.Naye katibu wa timu ya Moshono Sports, Lila Maganga alisema wako tayari lakini waandaaji bado hawajajua mwelekeo wao, lakini wako tayari kushiriki kushiriki kama wandaaji wataonesha mwelekeo.Zawadi zitolewazo katika mashindano hayo, mshindi wa kwanza atapata sh milioni 1, jezi seti moja, mpira mmoja na medali ya dhahabu kwa wachezaji 25, mshindi wa pili anaondoka na kikombe na sh 500,000, jezi seti moja na mpira mmoja na medali ya fedha kwa wachezaji na viongozi 25.Mshindi wa tatu atapata sh 250,000, wakati mfungaji bora sh 100,000, timu yenye nidhamu hupewa kikombe na waandaaji hutoa sh 10,000 kwa kila mchezaji bora wa kila mechi.