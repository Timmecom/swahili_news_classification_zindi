 WATAALAMU kutoka Taasisi ya Utafiti wa Magonjwa ya Binadamu (NIMR) wametengeneza dawa ya miti shamba yenye uwezo wa kutibu uvimbe wa tezidume ikiwa na mchanganyiko wa mimea ya aina sita.Baadhi ya mimea inayotengeneza dawa hiyo ni mbegu za parachichi, mzambarau, gome la maembe na majani ya mlonge. Mtafiti Mbunifu, Abela Mdemu alisema jana dawa hiyo haijaingia sokoni lakini wanafanya taratibu za kupata data za kitabibu kutoka Shirika la Afya duniani (WHO) na hata mamlaka za chakula na dawa.Alisema hayo wakati akizungumza na gazeti hili katika banda la Tume ya Sayansi na Teknolojia (Costech) katika Maonesho ya 43 ya Biashara ya Kimataifa ya Dar es Salaam (DITF) Kilwa Road. Mdemu alisema dawa hiyo kwa sasa iko katika mfumo wa majimaji ikijulikana kama Persivin, ikiwa haina madhara na dozi yake kwa sasa ikiwa ni milimita 20 mara mbili kwa siku. Kupona kwa mgonjwa kunategemea kiwango cha kuathirika na tunatarajia kuizalisha katika hali ya vidonge kwa kuwa uhifadhi wake ni rahisi,  alisema Mdemu. Alisema bado hawana miundombinu ya kuzalisha dawa kukidhi viwango vya mamlaka husika za chakula na dawa na utengenezwaji wa dawa hiyo kwa kutumia mimea ni fursa kwa Watanzania kuzalisha mazao hayo kwa wingi.Mdemu alisema katika kufikia uchumi wa viwanda, uzalishaji wa mazao hayo utaimarika zaidi na zaidi na uzalishaji endelevu usiharibu mazingira kwani wao watakuwa wanatumia malighafi pekee. Alisema changamoto kubwa kwa dawa hiyo ya kutibu uvimbe wa tezidume ili kuingiza sokoni inabidi ifanyiwe majaribio kwa kufuata miongozo ya WHO kuhusu tiba asilia.Alisema dawa hiyo inatakiwa kufanyiwa majaribio kwa watu na kusajiliwa na Mamlaka za Chakula na Dawa zitumiwe na wananchi. Mdemu alisema mbali na dawa hiyo, pia wataalamu hao watengeneze dawa ya magonjwa sugu kama selimundu, saratani na malaria zote zikitumia mimea.Alisema madhila ya tezidume ni njia ya mkojo kuziba na kusababisha matatizo ya kukojoa ambapo mhusika anaweza kuchukua hata dakika 10 mkojo ukiwa hautoki na asilimia 50 wenye matatizo ya tezidume huanza kukua kati ya miaka 40 hadi 60 na dalili huonekana hata kwa wenye miaka 70 hadi 80.