 WAFANYABIASHARA wa madini ya rubi waliopo katika mji wa Mundarara na vitongoji vyake wilayani Longido mkoani Arusha, wamempongeza Rais John Magufuli (JPM) kwa agizo lake la kuhakikisha huduma ya soko la madini inakuwa katika kila mkoa.Mmoja wa wafanyabiashara wakubwa wa rubi na mmiliki wa kampuni ya Mundarara Minning, Rahimu Mollel alisema kwa niaba ya wenzake kuwa Rais Magufuli ameangalia vitu vingi muhimu katika sekta hiyo kibiashara na kuamua kila mkoa wenye machimbo, kufungua soko, jambo litakalonufaisha wafanyabiashara wa madini kote nchini. Mollel alisema jitihada hizo za Rais zinapaswa kuungwa mkono na wafanyabiashara wote wa madini na kuwa waaminifu katika kufanya biashara hiyo katika masoko yatakayofunguliwa.Alieleza kuwa mkoani Arusha soko hilo limefunguliwa katika Mji wa Namanga kilometa 50 kutoka katika migodi ya rubi iliyopo katika mji wa Mundarara. Alisema Mkoa wa Arusha kuamua kufungua soko la madini Namanga kutasaidia baadhi ya wafanyabiashara kutosafiri umbali mrefu na madini hadi Arusha mjini kwenda kufanya biashara na pia kutasadia kwa wale wasiokuwa waaminifu waliokuwa wakitorosha madini nchi jirani kufanya biashara Namanga na serikali kunufaika na kodi.