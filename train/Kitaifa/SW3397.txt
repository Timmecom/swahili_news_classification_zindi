 ALIYEWAHI kuwa mkuu wa wilaya tofauti nchini wakati wa Serikali ya Awamu ya Kwanza na baadaye kushika nyadhifa mbalimbali serikalini, Waziri Juma Waziri amefariki dunia. Waziri alifariki dunia wakati akitibiwa katika Hospitali ya Hindu Mandal jijini Dar es Salaam, Ijumaa na amezikwa jana nyumbani kwake Sungwi wilayani Kisarawe Mkoa wa Pwani.Kwa mujibu wa watu wa karibu, Mzee Waziri ambaye mwaka huu alitimiza miaka 89, alifariki dunia siku chache tu baada ya kuadhimisha siku yake ya kuzaliwa. Akiwa amehudumu katika nafasi mbalimbali serikalini zikiwamo za ubalozi na ukuu wa wilaya zikiwamo Ngara, Pangani, Morogoro, Dodoma na Singida, Waziri ni mmoja wa watumishi wa serikali waliofanya kazi kubwa ya kupambana na Nyarubanja, mfumo wa umiliki uliokuwa ukiendeshwa Mkoa wa Ziwa Magharibi (sasa Kagera).Akiwa amesoma Shule ya Msingi Pugu na kisha kusoma Sekondari ya Minaki, ni mmoja wa Watanzania wa mwanzo waliokuwa na kazi kubwa ya kuonesha njia katika siasa za ujamaa na kujitegemea wakifuata maelekezo ya Mwalimu Julius Nyerere. Aidha, mzee huyo ambaye alishika nafasi mbalimbali katika taasisi za kisiasa katika mahojiano yake ya mwisho na waandishi wa habari waliokuwa wanatengeneza dokumentari, alisema wakati wa utawala wa Mwalimu Nyerere, rushwa na matumizi mabaya ya ofisi yalikuwa ni mambo yasiyovumilika.Aidha, alisema viongozi walikuwa na kazi kubwa ya kuelimisha watu kuelewa utawala maana yake nini na kushiriki katika kazi za kujenga taifa kwa uhuru na kujituma zaidi. Mzee Waziri ameacha watoto kadhaa, wajukuu na vitukuu. Miongoni mwa watoto wake ni mjasiriamali na mhamasishaji maarufu wa ujasiriamali nchini na Bara la Afrika, Maida Waziri. Aidha, Maida Waziri ni mmoja wa wanawake wanaojulikana sana katika sekta ya ujenzi nchini Tanzania akimiliki Kampuni ya Ujenzi ya Ibra Contractors.