 WAZIRI wa Elimu na Mafunzo ya Amali, Riziki Pembe Juma (pichani) amewataka wanafunzi kujikita zaidi katika masomo ya sayansi, ambayo mahitaji yake ni makubwa ikiwemo katika maendeleo ya taifa na utafi ti.Pembe alisema hayo wakati akizungumza na wanafunzi wawili, ambao wamepata ufadhili wa masomo ya elimu ya juu Rasilkhema katika Falme za Kiarabu katika masuala ya gesi na uhandisi wa majengo.Alisema mahitaji ya wataalamu katika masuala ya sayansi na teknolojia ni makubwa, lakini kwa bahati mbaya ni wanafunzi wachache wanaofaulu vizuri masomo hayo.  Tunakabiliwa na tatizo la uhaba wa wataalamu katika masuala ya sayansi na teknolojia na gesi ambapo hivi sasa tunatafuta kusomesha vijana wetu ili wachukue nafasi za kazi  alisema. Serikali ya Rasilkhema imetoa nafasi za masomo ya miaka minne kwa wanafunzi hao katika masuala ya fani ya gesi na usanifu wa majengo.Mkurugenzi wa Bodi ya Mikopo ya Elimu ya Juu, Iddi Khamis Haji alisema wametoa kipaumbele kwa mikopo ya wanafunzi watakaofaulu vizuri masomo ya sayansi ikiwemo mafuta na gesi. Alisema fedha za mikopo ya masomo ya elimu ya juu kwa wanafunzi watakaofaulu masomo hayo, zipo na hazina vikwazo kwa sababu ndiyo kipaumbele.  Fedha za kugharamia masomo ya sayansi na mafuta na gesi kwa wanafunzi katika bodi ya mikopo ya elimu ya juu zipo...tunataka tujitosheleze kwa wataalamu wetu  alisema.Wanafunzi waliopata nafasi ya masomo ya juu nchini Rasilkhema ni Abdallah Juma Msabaha kutoka Shule ya SOS na Mohamed Ali Mohamed kutoka Shule ya Lumumba. Mfalme kutoka Rasilkhema, Shehe Saud bin Saqr aal Qasimi ambaye alihudhuria utiaji saini wa makubaliano ya utafutaji wa mafuta na gesi hivi karibuni, aliahidi kutoa nafasi mbalimbali za masomo ya elimu ya juu kwa vijana kutoka Zanzibar.