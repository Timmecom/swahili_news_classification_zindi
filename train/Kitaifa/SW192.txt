 MDHIBITI na Mkaguzi Mkuu wa Hesabu za Serikali ( CAG) Mstaafu, Ludovic Utoh amesema mbali na kuwa na hali nzuri ya ukaguzi bado ripoti za CAG zinaibua mambo mazito yanayoonesha kutozingatiwa kwa sheria , kanuni na taratibu za malipo pamoja na uwepo wa viashiria vya rushwa, udanganyifu na ubadhilifu wa raslimali za umma.Alisema hayo juzi mjini hapa wakati akitoa mada juu ya ripoti ya CAG ya mwaka 2017/2018 na hali ya uwajibikaji nchini kwenye warsha ya Wakurugenzi wa Azaki Kanda ya Kati.Utoh ambaye ni Mkurugenzi Mtendaji wa Taasisi ya Wajibu alisema kutokana na ripoti za uwajibikaji za mwaka 2015/2016 na 2016/2017 Taasisi ya Wajibu kwa kushirikana na wadau mbalimbali ikiwemo Foundation for Civil Society (FCS), waliweza kuhimiza utekelezaji wa mapendekezo ya CAG yakiwemo uzingatiaji wa taratibu za kujibu hoja za ukaguzi, bunge kuitisha ukaguzi maalumu na tofauti ya fedha trilioni 1.5 iliyoonekana katika ripoti za CAG za mwaka 2016/2017.Mapendekezo mengine ni serikali kutunga sheria na kanuni za kusimamia utekelezaji wa sera ya mfuko wa kukopesha wanawake, Vijana na watu wenye ulemavu.Aidha Ofisi ya Rais Tawala za Mikoa na Serikali za Mitaa (Tamisemi) kutakiwa kufanya ukaguzi wa utendaji wa idara ya ukaguzi wa ndani katika halmashauri kwa madhumuni ya kuziongezea ufanisi na serikali kurekebisha uongozi wa Mashirika mbalimbali na umma ikiwemo Benki ya Wanawake Tanzania.Alisema kwa mwaka wa fedha 2017/2018 serikali na Taasisi zake zipate hati zinazoridhisha kwa kiwango cha asilimia 97 ambapo ni mara ya Kwanza CAG kutoa hati zinazoridhisha kwa kiwango hicho. Pia alisema katika utekelezaji wa bajeti 2017/2018, bajeti iliyoidhinishwa ni Sh 31,711.99 bilioni ambapo jumla ya mapato yaliyokusanywa ni Sh 27,695.96 bilioni ambapo tofauti ya bajeti iliyoidhinishwa na mapato yaliyokusanywa ni Sh.4,016 bilioni.Alisema fedha zilizoingizwa kwenye mfuko mkuu wa serikali ni Sh.26,531.56 bilioni.  Wajibu imebaini uwepo wa tofauti ya mapato yaliyokusanywa na yaliyoingizwa kwenye mfuko mkuu wa serikali Sh 1,164.4 zilitolewa jumla ya sh 26,947.41 bilioni kutoka mfuko mkuu wa serikali kukiwa na ziada ya sh 415.34 bilioni. Akizungumzia makusanyo ya Kodi alisema, makadirio ya makusanyo yalikuwa Sh. 17.32 bilioni, makusanyo halisi ya kodi ni sh 15.41 trioni pamoja na misamaha ya Kodi Sh 18.95 bilioni.Alisema kiasi cha kodi sh 1.91 bilioni sawa na asilimia 11 hakikukusanywa. Aidha alisema ripoti ya CAG inaonesha kuna uwezekano serikali imepata hasara ya takribani Sh 1.74 trioni kwenye ukusanyaji wa mapato, usimamizi wa matumizi, usimamizi wa manunuzi na mikataba. Kwa upande wake mratibu wa Mtandao wa Asasi za Kiraia mkoani Dodoma ( NGONEDO), Edward Mbogo alisema wadau watatoa mapendekezo lengo ni kuona wadai wanatoa maoni na mapendekezo.