 VIKUNDI vya watu wenye ulemavu mkoani Dodoma, havijachangamkia fursa ya mikopo inayotolewa na halmashauri.Hadi sasa ni vikundi vinne tu vya Halmashauri ya Jiji la Dodoma, ndio vimechukua mkopo, huku halmashauri nyingine saba, kukiwa hakuna kikundi kilichochukua mkopo.Hayo yamo kwenye risala ya Mkuu wa Mkoa wa Dodoma, Dk Binilith Mahenge wakati wa Maadhimisho ya Siku ya Watu Wenye Ulemavu iliyosomwa kwa niaba yake na Mkuu wa Wilaya ya Chemba, Simon Odunga.Amesema asilimia mbili ya mapato ya halmashauri, hutengwa kwa ajili ya kukopesha watu wenye ulemavu. Alivitaka vikundi kujitokeza ili kuchukua mikopo hiyo na kufanya shughuli mbalimbali za kiuchumi.Pia, aliagiza wakuu wa wilaya zote za mkoa wa Dodoma, kuhakikisha wanakamilisha utaratibu wa utambuzi wa watu wenye ulemavu ifikapo Machi mwakani ili kujumuishwa kwenye mpango wa serikali.Pia wakuu hao wa wilaya, wameagizwa kuhakikisha wanatenga maeneo ya kufanyia biashara watu wenye ulemavu na taarifa ya utekelezaji wa agizo hilo, liwasilishwe ofisi ya mkoa ifikapo Machi 30, mwakani.Alisema kumekuwa na changamoto ya kuwa na takwimu ambazo si sahihi, lakini sasa inatakiwa kuwatambua watu wote wenye ulemavu na mahali walipo.Odunga alisema katika Sensa ya Watu na Makazi ya mwaka 2012, ilionesha kuwa mkoa wa Dodoma ulikuwa na watu wapatao milioni mbili, kati ya hao watu wenye ulemavu walikuwa ni 106,414.Kulingana na takwimu hizo walemavu wa ngozi (albino) walikuwa1,034 waliotambuliwa walikuwa 280, wasioona 41,985 waliotambuliwa 9,916, viziwi 22,512 waliotambulia 2,017, walemavu wa viungo 23,124 waliotambuliwa 13,063 na walemavu wa akili 17,759 waliotambuliwa 2,232 ambapo walemavu waliotambuliwa walikuwa 27,598.Bado utambuzi unaendelea ingawa si wa kiwango cha kuridhisha, nawaagiza wakuu wa wilaya zote kuhakikisha wanakamilisha utambuzi wa watu wenye ulemavu ifikapo Machi, mwakani,  alisisitiza.Aliwataka watu wenye ulemavu, kushiriki vyema katika kamati za watu wenye ulemavu, kwani ni agizo la kisheria na lazima litekelezwe Alisema bado kuna changamoto ya ukosefu wa ajira kwa watu wenye ulemavu.Amewataka waajiri katika halmashauri za mkoa, kuzingatia Sheria Namba 9 ya mwaka 2010 inayowaagiza wenye utumishi kuanzia 20 na kuendelea, kutenga asilimia tatu ya ajira za watu wenye ulemavu.Katibu wa Shirikisho la Vyama vya Watu wenye Ulemavu, JastusNgantalima, amesema kauli mbiu ya maadhimisho ya mwaka huu, inalenga kuwawezesha na kuwajumuisha watu wenye ulemavu ili washiriki masuala mbalimbali ya kijamii, kisiasa na kiuchumi kwa usawa ifikapo mwaka 2030.Meneja wa Mradi wa Elimu Jumuishi kutoka Tanzania Cheshire Foundation, Ledman Mjema alisema mradi unakusudia kuandikisha watoto 1,000 katika shule za msingi 20, ambapo mpaka sasa mradi unahudumia watoto 380 walioko shuleni.Kamanda wa Polisi Mkoa wa Dodoma, Gilles Muroto alitaka wananchi kusaidia watu wenye ulemavu bila kuwabagua kutokana na hali zao.