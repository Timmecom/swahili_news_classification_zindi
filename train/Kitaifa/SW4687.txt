 MKAZI wa Dar es Salaam ametoa msaada wa vifaa tiba kwa Hospitali ya Taifa Muhimbili (MNH) ili kusaidia wagonjwa wenye matatizo katika mfumo wa hewa baada ya kuvutiwa na huduma nzuri za matibabu alizopatiwa mtoto wake.Moja ya mashine hizo inatumiwa na wataalamu wa afya kwa ajili ya kunyonya makohozi mdomoni, puani na katika koo la mgonjwa kwa lengo la kumpatia mgonjwa tiba iliyokusudiwa. Msaada huo uliotolea jana, una thamani ya Sh 800,000 na ulitolewa na mkazi wa Kigamboni jijini Dar es Salaam, Elizabeth Amandus kutokana na huduma nzuri ambayo alipatiwa mtoto wake Februari 28, mwaka jana baada ya kumfikisha hospitalini hapo kwa ajili ya matibabu zaidi.Elizabeth alisema alijifungua mtoto wake katika hospitali nyingine, huku akiwa hajatimiza umri unaotakiwa (njiti) na kupewa rufaa ya kumpeleka Muhimbili kwa ajili ya matibabu zaidi.  Wataalamu wa Muhimbili walinipokea vizuri, nikahudumiwa mimi na mtoto wangu hivyo nimeamua kutoa msaada wa mashine hizi mbili ili ziwasaidie watoto wachanga wanaoletwa hapa,  amesema Elizabeth.Akipokea msaada huo, Kaimu Mkurugenzi wa Huduma za Uuguzi wa hospitali hiyo, Zuhura Mawona alisema msaada huo umewatia moyo na kwamba wataendelea kufanya kazi kwa juhudi kubwa.  Kwa niaba ya uongozi wa Hospitali ya Taifa Muhimbili, natoa shukrani kwa Elizabeth kutokana na kutambua juhudi zetu za kutoa huduma bora kwa wagonjwa, ametutia moyo kuchapa kazi kwa bidii zaidi,  alisema Mawona.