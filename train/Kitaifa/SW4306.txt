 WIZARA ya Nishati kupitia Shirika la Umeme Tanzania (Tanesco) imetekeleza ahadi ya kupeleka umeme kwenye migodi ya wachimbaji wadogo katika kijiji cha Nyakafuru wilayani Mbogwe.Hivyo kuwawezesha wachimbaji hao kutumia umeme badala ya mafuta katika kuendesha mitambo mbalimbali ikiwemo ya kuchenjua madini. Waziri wa Nishati, Dk Medard Kalemani aliwasha umeme katika eneo hilo la wachimbaji wadogo Mei 12, mwaka huu ikiwa ni utekelezaji wa ahadi aliyoitoa Februari, mwaka huu wakati alipotembelea machimbo hayo.Katika ziara hiyo wachimbaji wadogo wa eneo hilo walimlalamikia kuhusu gharama kubwa wanazotumia katika ununuzi wa mafuta ambazo zinafikia hadi Sh milioni tatu kwa mwezi.  Serikali inatekeleza ahadi zake badala ya kupiga maneno, hivyo tumeleta umeme hapa si kwa ajili ya kuwasha taa tu, bali umeme huu utawawezesha kuchimba kwa tija, serikali inataka mchimbe kwa faida ili nanyi muweze kulipa kodi stahiki serikalini,  alisema.Alisema katika eneo hilo tayari imeshafungwa transfoma moja kubwa yenye uwezo wa kVA 315 na kwamba zitafungwa transfoma nyingine tatu zenye uwezo wa kVA 315 ili kuwezesha eneo hilo kupata umeme wa uhakika utakaotosheleza mahitaji.Pamoja na kuipongeza Tanesco kwa utekelezaji wa agizo hilo, Dk Kalemani alitoa agizo kwa watendaji wa Tanesco kuhakikisha kuwa hadi ifikapo mwisho wa Mei wawe tayari wameshafunga transfoma tatu na moja iliyosalia ifungwe Juni.Aidha, Dk Kalemani aliwaasa wachimbaji hao kuchangamkia fursa ya uunganishaji umeme kwa bei ya REA inayoanzia Sh 27,000 na pia aliagiza Tanesco kupeleka umeme huo katika vitongoji vyote vya kijiji hicho. Kwa upande wake, Mwenyekiti wa wachimbaji wa Nyakafuru, Walwa Katemi aliishukuru serikali kwa kupeleka umeme katika eneo hilo ambalo lina wachimbaji zaidi ya 3,000 na kuahidi kulipa kodi stahiki serikalini.Alisema wakati wakitumia mafuta kuendeshea mitambo katika eneo hilo walikuwa wakilipa kodi zaidi ya Sh milioni 400, hivyo sasa wanaamini kuwa kodi hiyo itaongezeka maradufu kwani gharama za uendeshaji zitapungua na pia wataongeza uzalishaji kwa kuwa kuna uhakika wa nishati ya kuendeshea mitambo yao.