 RAIS John Magufuli ameutaka uongozi wa Chuo Kikuu cha Dar es Salaam (UDSM), kuhakikisha shahada zinazotolewa na chuo hicho, zina viwango vya juu na siyo shahada za  kudesa  (kuibia).Aliyasema hayo jana Dar es Salaam wakati akizindua Maktaba ya Kisasa ya Chuo Kikuu cha Dar es Salaam (UDSM), yenye uwezo wa kuhudumia wasomaji 2,100 kwa wakati mmoja, kutunza vitabu 800,000 pamoja na ukumbi wa mikutano wenye uwezo wa kuchukua watu 600.Maktaba hiyo imejengwa kwa ufadhili wa Serikali ya Watu wa China. Pasipo kutaja hadharani ni mambo gani hasa aliyoyasikia kutoka chuoni hapo, Dk Magufuli alimtaka Makamu Mkuu wa chuo hicho, Profesa William Anangisye kuhakikisha anayafanyia kazi.Alisema shahada ya chuo kikuu hicho inaheshimika duniani na haipaswi kufanywa kuwa shahada ya kawaida, hivyo shahada za  kudesa  hazitakiwi, bali shahada lazima iwe shahada kweli.Kutokana na hali hiyo, mbali na kumtaka Makamu Mkuu wa chuo hicho kufuatilia na kuyafanyia kazi mambo madogo aliyoanza kuyasikia chuoni hapo, pia Rais Magufuli aliwataka wahadhiri wa chuo hicho kuwa wakali katika masuala ya masomo ili kuepuka kutoa shahada za kawaida. Wanafunzi hawa ndiyo marais wa kesho, ndiyo mawaziri wakuu wa kesho, ndiyo wabunge wa kesho na hawa ndiyo taifa la kesho katika kuleta maendeleo ya kweli, shahada za kudesa hazitakiwi,  alisisitiza Rais Magufuli.Aliitaka jumuiya ya Chuo Kikuu cha Dar es Salaam kuendelea kusimamia heshima ya chuo hicho, kwa kuwa hakuna sababu ya kuwa na maktaba kubwa na nzuri kama hiyo, halafu ubora wa elimu ya chuo kikuu ushuke.Dk Magufuli pia aliitaka jumuiya ya chuo hicho, kuitunza maktaba hiyo kwa faida ya vizazi na vizazi pamoja na kuhakikisha inajaa vitabu na machapisho ili wanafunzi waweze kupata elimu inayotakiwa kwa wakati. Maktaba hii ni nyumba ya maarifa, ina mazingira mazuri na tulivu ya kujisomea, hivyo natoa mwito kwa huduma za maktaba na taasisi za umma na binafsi na Watanzania kwa ujumla, kuhakikisha mnaitumia maktaba hii na maktaba zingine, pamoja na kuwajengea watoto wetu utamaduni wa kujisomea,  alieleza Dk Magufuli.Ujenzi wa maktaba Rais Magufuli aliishukuru Serikali ya Watu wa China kwa kufadhili ujenzi wa maktaba hiyo kwa gharama ya dola za Marekani milioni 41.28 sawa na zaidi ya Sh bilioni 90 za Tanzania.Alisema kuwa China ni ndugu na rafiki zetu, ndiyo maana waliamua kutoa zaidi ya Sh bilioni 90 za walipa kodi za wananchi wa China na kuwapatia bure Watanzania bila masharti. Alisema maktaba hiyo ni kubwa na ya kisasa kwa nchi za Afrika zilizopo kusini mwa Jangwa la Sahara na ina uwezo wa kuhudumia wasomaji 2,100, makasha yenye uwezo wa kuhifadhi vitabu 800,000 na ukumbi wa mikutano wa kukaa watu 600.Mbali na maktaba hiyo, Dk Magufuli alisema kuwa mradi huo pia umejumuisha Jengo la Taasisi inayofundisha lugha na tamaduni za China kwa wanafunzi wa Chuo Kikuu cha Dar es Slaam na vyuo vingine.Katika kuboresha elimu ya juu nchini, Dk Magufuli alisema serikali yake pia imetoa Sh bilioni 2 kwa ajili ya ujenzi wa maabara kubwa katika Chuo Kikuu cha Sokoine cha Kilimo kilichopo Morogoro (SUA), Sh bilioni 2 kwa ajili ya ujenzi wa hosteli za chuo hicho zitakazochukua wanafunzi 700 na Sh milioni 700 kwa ajili ya ujenzi wa mgahawa, utakaoweza kuchukua wanafunzi 400.Kuhusu Chuo Kikuu cha Mzumbe, Dk Magufuli alisema serikali yake inajenga hosteli itakayokuwa na uwezo wa kuchukua wanafunzi 1,000 kwa gharama ya Sh bilioni 6.5. Lakini, pia Serikali imetoa Sh bilioni 2.84 kwa ajili ya kujenga maktaba na hosteli kwa Kampasi ya chuo hicho iliyopo Mbeya.Waziri wa Elimu Waziri wa Elimu, Sayansi, Teknolojia na Mafunzo ya Ufundi, Profesa Joyce Ndalichako, alimweleza Rais Magufuli kuwa wizara yake kwa kushirikiana na uongozi wa Chuo Kikuu cha Dar es Salaam, watahakikisha ulinzi kwenye maktaba hiyo unaimarishwa wakati wote ili kukabiliana na vitendo vya wizi au hujuma.Prof Ndalichako pia alimshukuru Balozi Wang Ke kwa kusimamia na kufuatilia kwa karibu ujenzi wa maktaba hiyo na kuongeza kuwa juzi wizara yake kwa niaba ya Serikali ya Jamhuri ya Muungano wa Tanzania, ilisaini makubaliano na Serikali ya China ambao watajenga chuo cha ufundi stadi mkoani Kagera kwa gharama ya Sh bilioni 22.4 ambayo ni ruzuku.Balozi wa China Balozi wa China nchini, Wang Ke, alisema kuwa anafurahi kuona urafiki kati ya China na Tanzania unazidi kudumishwa na viongozi wa serikali za nchi zote mbili tangu urafiki huo ulipoasisiwa na Baba wa Taifa, Mwalimu Julius Nyerere na Baba wa Taifa la China, Mao. Alisema maktaba hiyo kubwa na ya kisasa ni ya kwanza kujengwa barani Afrika na Serikali ya Watu wa China na hilo limetokana na urafiki na udugu wa kihistoria uliopo kati ya Tanzania na China.Alisema kutokana na urafiki huo, mara baada ya Xi Jinping kuchaguliwa kuwa Rais, aliamua kufanya ziara yake ya kwanza barani Afrika nchini Tanzania mwaka 2013. Kabla ya kuzungumza katika hafla hiyo ya ufunguzi, Dk Magufuli aliwaita baadhi ya viongozi waliowahi kusoma kwenye chuo hicho akiwemo Mawaziri wakuu wastaafu Jaji Joseph Warioba na Edward Lowassa, Jaji mstaafu Damian Lubuva, Gavana wa Benki Kuu ya Tanzania (BoT), Prof Florens Luoga na Prof Palamagamba Kabudi kuwasalimia wananchi.Jiwe la msingi la maktaba hiyo, liliwekwa na Rais Magufuli mwezi Juni, 2016 na kupewa tena heshima ya kulizindua jana. Amfagilia Lowassa Rais John Magufuli amesema Waziri Mkuu mstaafu, Edward Lowassa ni mwanasiasa mkomavu kwa kuwa mara baada ya kushindwa kwenye kinyang anyiro cha urais mwaka 2015, ameendelea kuwa mtulivu.Lowassa ambaye pia ni Mjumbe wa Kamati Kuu ya Chama cha Demokrasia na Maendeleo (CHADEMA), aliwania urais kupitia vyama vya upinzani kwa tiketi ya Umoja wa Katiba Tanzania (Ukawa).Aliwenda huko baada ya kujiondoa Chama Cha Mapinduzi (CCM) kutokana na jina lake kukatwa kwenye mchujo. Rais Magufuli alisema licha ya kumshinda Lowassa katika Uchaguzi Mkuu huo, bado mwanasiasa huyo ameendelea kuwa mtulivu na kutoa ushirikiano mzuri kwake, jambo ambalo alisema ni nadra kufanywa na wanasiasa walio wengi.Kauli hiyo ya Rais Magufuli ilikuja baada ya Lowassa kuhudhuria hafla hiyo ya ufunguzi wa maktaba, huku viongozi wengine wa upinzani wakiwemo wabunge ambao nao walialikwa, kukacha mwaliko huo.Rais Magufuli alisema kuwa hatua hiyo ya Lowassa, inaonesha ukomavu na amekuwa mwanasiasa mwema, licha ya kuwa mpinzani wake katika kinyang anyiro cha urais mwaka 2015. Baada ya kusema hayo, Rais Magufuli alimtaka Lowassa akawaelimishe wanasiasa anaowaongoza wajifunze kuheshimu sheria, la sivyo wataishia gerezani.Alisema katika kuijenga Tanzania mpya, maendeleo hayana chama, bali ni ya Watanzania na vyama visiwe chachu ya kuwatenganisha, bali viwe chachu ya kuwapatanisha na kuwaletea maendeleo. Kwa upande wake, Lowassa alimshukuru Rais Magufuli kumualika kwenye hafla hiyo ya uzinduzi na kusifu jitihada na kazi nzuri ambayo amekuwa akiifanya.