 KIONGOZI wa mbio za Mwenge kitaifa, Mzee Ali Mkongea amekataa kukabidhi hundi ya Sh milioni 100 kwenye Saccos ya Tuimarike iliyopo kwenye Halmashauri ya Mji wa Kahama, eneo la viwanda vidogo Dodoma kata ya Zongomela, kwa madai kuwa mkurugenzi amekiuka utaratibu na sheria ya vikundi iliyopo.Kiongozi huyo alifika eneo la Saccos hiyo ambapo alielezwa kuwa saccos hiyo ni kikundi kinachofanya shughuli za ujasiriamali takribani miaka miwili sasa hivyo inapatiwa fedha za kujinyanyua kiuchumi kwa kukopeshana lakini kwa riba.Hata hivyo, baada ya maelezo ya Mkurugenzi wa Halmashauri ya Kahama Anderson Msuba, Ali alikataa kukabidhi hundi ya kiasi hicho cha fedha iliyokuwa ikitolewa na Halmashauri ya Mji wa Kahama kwa lengo la kuipa saccos hiyo ili nayo ikopeshe wanachama wake kwa riba.Alisema hawezi kukabidhi hundi hiyo kwa sababu hiyo ni saccos na si kikundi ambacho kimelengwa kwa mujibu wa sheria kama vile walemavu, vijana na wanawake kukopeshwa na halmashauri bila kuwa na riba. Siwezi kukabidhi hundi hii ingekuwa ni kikundi cha wajasiriamali wanaotoka kwenye halmashauri kwa kutengewa kiasi cha asilimia 10 za kukopa na kurudisha bila riba ,  alisema Ali.Mkurugenzi huyo alijitetea kuwa saccos hiyo ipo siku nyingi na sheria ya sasa imepitishwa hivi karibuni ndio maana wametaka kuwapatia fedha ili waweze kujinyanyua kiuchumi ambapo pia alieleza kuwa anafahamu taratibu za kukopesha makundi maalumu.Kwa upande wake, Mwenyekiti wa Halmashauri ya Kahama Mji, Abel Shija alisema kuwa utaratibu wa utoaji mikopo kwenye vikundi unafahamika kwa mujibu wa sheria, lakini tayari Saccos hiyo ilishapitishiwa fedha hizo kwa ajili ya kuwasaidia kujiinua kimaisha na si vinginevyo.Mkuu wa Wilaya ya Kahama, Annamringi Macha alisema kuwa sheria ya ukopeshaji vikundi bila riba imekuja hivi karibuni inatakiwa kutekelezwa lakini Saccos ya Tuimarike nayo wameamua kuipatia fedha hizo kuwanyanyua wananchi kiuchumi kupitia wanachama wake.Mwenge wa uhuru katika halmashauri ya Kahama Mji umetembelea jumla ya miradi 10 yenye thamani ya Sh bilioni 29 kwa kuzindua, kuona na kuweka jiwe la msingi.