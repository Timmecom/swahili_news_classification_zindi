 KAMANDA wa Jeshi la Polisi Kanda Maalumu ya Dar, Lazaro Mambosasa amesema wameanza uchunguzi wa picha na video, zilizosambaa katika mitandao ya kijamii, zinazomuonesha mtu anayedhaniwa kuwa ni Askofu wa Kanisa la Ufufuo na Uzima, Josephat Gwajima akifanya ngono na mtu ambaye hajafahamika. Jeshi la Polisi likishirikiana na Mkuu wa Upelelezi wa Makosa ya Jinai (DCI) limeanza uchunguzi wa picha na video hizo mara moja na linapenda kuwataarifu wananchi kuwa Gwajima siyo mtuhumiwa, bali ni muathirika wa tukio hilo, kwani jambo hilo linaweza kufanywa na mtu yeyote kwa ajili ya kumharibia heshima kwa wananchi na waumini wake,  alisema Mambosasa katika taarifa yake.Kwa upande wake, Askofu Gwajima amesema video iliyosambaa katika mitandao mbalimbali ya kijamii, ikimuonesha akishiriki kitendo cha ngono na mwanamke asiyejulikana, imetengenezwa na maadui zake ikilenga kumdhoofisha katika shughuli zake. Akizungumza na waandishi habari jijini Dar es Salaam jana mbele ya mkewe, baadhi ya wachungaji kutoka makanisa mbali mbali pamoja na waumini wa kanisa hilo wasiozidi 100, Askofu Gwajima alisema anamtambua aliyefanya tukio hilo na mtu aliyepo nyuma yake. Lakini hakumtaja.Alisema kitendo cha kusambazwa kwa video ni  vita  inayoendelezwa na watu aliowaita kuwa ni maadui zake, ambao alidhani wameimaliza kuwa wameshaimaliza vita hiyo. Alisisitiza kuwa hajavunjwa nguvu na kitendo hicho, zaidi ya kumuongezea ujasiri dhidi ya mambo aliyoita kuwa ni ya kishetani.Alisema hata yeye aliiona video hiyo katika mtandao wa Instagram kupitia jina la lililotambulika kama  Origin  na kuamua kulifuatilia ili kumbaini mhusika wake ili apate ufafanuzi juu ya kitendo chake hicho.Aidha, alisema tayari ameshatoa taarifa katika Mamlaka ya Mawasiliano Tanzania (TCRA), akiamini chombo hicho kitatumia mbinu zake ili kumbaini mhusika ili achukuliwe hatua za kisheria kwa kitendo hicho, alichodai kilikuwa na lengo la kuchafua na kumnyamazisha hususani nyakati hizi ambazo Taifa linakwenda katika kipindi cha uchaguzi. Nilipata wito wa kuitwa Polisi, sijafanya hivyo kwa kuwa sikuona umuhimu, aliyepaswa kutafutwa hapa ni mtu aliyesambaza picha hizo na siyo mimi ambaye nimechafuliwa kwa video hizo zilizotengenezwa kwa kuonesha taswira yangu. Zaidi nimekwenda TCRA kutoa taarifa ili mhusika akamatwe, hapa ndipo ninapotaka kujiridhisha kama kweli chombo hiki kinafanya kazi yake ipasavyo,  alisema Askofu Gwajima.Awali, akiitolea ufafanuzi video hiyo, Gwajima alisema mtu anayeonekana akifanya kitendo hicho siyo yeye, ingawa kichwa ni chake na hasa akitoa mfano wa mkono wa mtu huyo aliodai ni wa baunsa, ukilinganisha na mkono wake, huku akimtaka aliyehusika na kitendo hicho, kujitokeza kabla hajamtaja hadharani. Namtaka kuanzia hivi sasa aliyehusika na kutengeneza na kusambaza  uchafu  huo ajitokeze kabla ya kufika Jumapili, namshangaa mtu huyu kwa nini anakwenda kuchokoza mahali ambapo anajua wazi kuwa atasagwasagwa,  aliongeza askofu huyo machachari. Alisema mtu huyo amefanya  udukuzi  akitumia baadhi ya picha alizopiga akiwa na familia yake.Alidai hakuna mtu yeyote mwenye akili, anayeweza kujirekodi video akiwa faragha chumbani na mkewe na kuzisambaza. Aidha, Askofu Gwajima alisema pamoja na mtu huyo kumchafua kwa video hiyo, amemdhihirishia mbele ya jamii kuwa yeye ni mwanamume rijali, huku mkewe akidai kuwa anamfahamu na kumuamini mumewe, yupo naye na anasimama naye katika kipindi hiki huku akidai kuwa yeye ni jasiri kama simba. Mimi ni jasiri kama simba, ukweli ninaufahamu, mume wangu ninamfahamu na ninamuamini, na ukweli huo hakuna anayeweza kuubadilisha, niko pamoja na yeye, nitasimama na yeye na Mungu akiwa upande wetu hakuna atakayeweza kuwa juu yetu,  alisema mke wa Gwajima.