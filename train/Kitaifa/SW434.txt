 BUNGE la Jamhuri ya Watu wa China limepongeza kasi ya ujenzi wa miradi inayofanywa na serikali ya Tanzania. Limesema ushirikiano uliopo baina ya China na Tanzania utaendelea kuimarishwa ili kuzifanya nchi hizo kuzidi kuwa na maendeleo ya uchumi.Hayo yalibainishwa na Makamu wa Mwenyekiti wa Bunge la Jamhuri ya Watu wa China, Cai Defang alipotembelea Daraja la Nyerere Kigamboni jijini Dar es Salaam. Daraja hilo lilijengwa na Kampuni ya China ya Railway Jiangchang Engineering CRJE na China Major Bridge Engineering Company tangu mwaka 2012 na kukamilika Aprili 2016.Daraja hilo linalovuka mkondo wa maji wa Kurasini hadi Kigamboni jijini Dar es Salaam lina urefu wa mita 680 na njia sita za kupitishia magari. Ni daraja kubwa kwa Afrika Mashariki.Lilizinduliwa na Rais John Magufuli Aprili 19, 2016 na kupewa jina la Nyerere kwa heshima ya Rais wa Kwanza wa Tanzania, Mwalimu Julius Nyerere. Ujenzi wa Daraja la Nyerere ulibuniwa na serikali, lengo likiwa kupunguza msongamano wa magari uliokuwepo katika kivuko cha Magogoni Dar es Salaam na kurahisisha usafiri ili kuondoa changamoto sekta ya usafirishaji.Akizungumza katika ziara hiyo, Makamu Mwenyekiti wa Bunge la Jamhuri ya Watu wa China, Cai Defang amesema ni muda muafaka daraja kutumika kama kitega uchumi nchini.  Nimefurahishwa na ujenzi wa daraja hili uliojengwa na Kampuni ya CRJE ya Wachina. Wamefanya kazi nzuri. Kwa Tanzania daraja hili ni fursa za kiuchumi kwani litarahisisha usafirishaji na kuepuka vikwazo vilivyokuwepo awali kabla ya daraja hili,  alisema Cai Defang.Mkurugenzi Mkuu wa Shirika la Hifadhi ya Jamii (NSSF), William Erio alisema kukamilika daraja hilo kumekuwa na manufaa makubwa kwa serikali kwani limekuwa likiingizia serikali mapato kwa kuvusha magari fedha zinazofanya shughuli nyingi zinazoinufaisha jamii kiuchumi. Tunashukuru serikali kuendelea kubuni miradi mbalimbali ya kimaendeleo ambayo inasaidia jamii kwa asilimia 100. Mfano daraja hili ni moja ya vyanzo vya kiuchumi kwani fedha za makusanyo zinaongeza kasi ya kuhudumia jamii kupitia ujenzi wa miradi mingine,  alisema Erio.