 Rais John Magufuli amesema kikokotoo cha mafao kilichokuwa kikitumika kwa kila mfuko wa jamii, kabla ya mifuko yote kuunganishwa kiendelee katika kipindi hiki cha mpito hadi mwaka 2023, ambapo wanachama 58,000 ndio watastaafu katika kipindi hicho.Amesema hayo katika mkutano wake na wawakilishi kutoka Shirikisho la Vyama vya Wafanyakazi nchini (TUCTA), vyama shiriki, watendaji wakuu wa Mifuko ya Hifadhi ya Jamii ya PSSSF na NSSF pamoja na Mamlaka ya Usimamizi wa Hifadhi ya Jamii (SSRA) kuzungumzia kikokotoo cha mafao ya wastaafu."Katika kipindi hiki cha mpito, vikokotoo husika vitumike kwenye mifuko husika, ili kwamba mifuko ijiimarishe kwenye kipindi hiki na wastaafu pia wasipate shida katika kupata stahiki zao," aliongeza.Rais Magufuli pia ametoa maagizo kwa mifuko hiyo ya jamii kuboresha daftari la wastaafu, ili kuondoa wastaafu hewa na wanaotambulika zaidi ya mara moja.Vile vile amewaagiza kupunguza matumizi ya ovyo, na kuepuka kufanya uwekezaji usio na tija kwa kutumia fedha hizo za mafao ya wafanyakazi ikiwa ni pamoja na kupunguza gharama za uendeshaji wa mifuko.Rais Magufuli ameeleza kuwa hadi kufikia mwezi Machi 2017, serikali ilikuwa imelipa deni lake lote la shilingi trilioni 1.2/- iliyokuwa ikidaiwa na mifuko ya jamii.