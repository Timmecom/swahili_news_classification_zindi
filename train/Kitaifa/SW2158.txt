 WAZIRI Mkuu, Kasim Majaliwa amesikitishwa na hujuma dhidi ya mradi wa kituo kikuu cha kimataifa cha mabasi Ngangamfumuni mjini hapa utakaogharimu zaidi ya Sh bilioni tisa na kutishia kusitisha fedha za kumalizia mradi huo.Aidha Waziri Mkuu aliagiza kusitishwa kwa mkataba wa kampuni ya ulinzi ya KK sanjari na kukamatwa kwa walinzi wa zamu wa kampuni hiyo, waliokuwa na dhamana ya kulinda mradi huo. Kauli ya waziri mkuu, inafuatia taarifa ya wizi wa tani tano za nondo zilizokuwa zimetengwa kwa ajili ya kukamilisha ujenzi huo utakaotekelezwa kwa miezi 24. Ni jambo la fedheha, serikali inatenga fedha za maendeleo kisha wengine wanahujumu kwa makusudi, kamanda wa polisi (RPC), hakikisha watu hawa wanakamatwa, serikali ya wilaya na mkoa fuatilieni,  alisema.Alisema kituo cha mabasi cha Ngangamfumuni ni cha mfano miongoni mwa mikoa yote nchini na kwamba serikali haitakubali ihujumiwe na watu wachache kinyume na hapo fedha zitahamishiwa mkoa mwingine. Wameanza na nondo, kesho wataiba saruji, mbao na hata mawe, baadaye mradi huu utakufa, sasa nataka mkuu wa wilaya, Kippi Warioba ukamate wahusika, Mkuu wa Mkoa, Anna Mghwira ingilia kati suala hili,  alisema.Waziri Mkuu alisema haiwezekani eneo la mradi lenye ulinzi lakini vifaa vya ujenzi vinaibwa na bado wanaendelea kuiamini kampuni inayolinda na badala yake iondolewe na kupewa wengine na kuongeza kuwa mradi huo umelenga kuondoa msongamano wa mabasi katikati ya mji wa Moshi lakini pia kuongeza mapato ya Manispaa. Baadaye hapa mtaboresha biashara zenu, kukamilika kwa stendi hii, biashara ya teksi, daladala na bodaboda zitafanyakazi kubwa, hatutaki mipango hii ikwame,  alisema.Katika hatua nyingine, akijibu maelekezo ya Waziri Mkuu, Kamanda wa Polisi Mkoa wa Kilimanjaro, Hamisi Issah alithibitisha kukamatwa kwa watu watano ambao wanatuhumiwa kuhusika na wizi wa tani tano za nondo katika eneo la ujenzi wa stendi hiyo iliyopo Ngangamfumuni. Hawa watu tumewakamata i na kati ya walinzi waliotoroka, tumemkamata mmoja wao tayari ambaye ni mkazi wa Rau, Daudi Audifasi mwenye miaka 48, anadaiwa kutoboa ukuta wa uzio kwa chini, na kukutwa na nondo nyumbani kwake mita 10 kutoka eneo la tukio,  alisema.Alisema tukio hilo, lilitokea Julai 6, mwaka huu majira ya saa mbili asubuhi baada ya walinzi wa eneo hilo kutoka kampuni ya Maxshield kutoroka baada ya tukio hilo. Kamanda Issah alithibitisha kwamba nondo hizo zimekamatwa na ziko polisi. Ujenzi wa kituo hicho cha mabasi umeanza rasmi Januari 28 mwaka na utadumu kwa miezi 24 na unatekelezwa na kampuni ya ukandarasi ya CRJE ya nchini China ambayo imeahidi kukamilisha kwa wakati.