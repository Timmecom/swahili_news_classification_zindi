 WAKALA wa Vipimo inaendelea na kuimarisha usimamizi wa matumizi sahihi ya vipimo katika maeneo mbalimbali, hususani yanayohusu ufungashaji batili maarufu kama  lumbesa  ili kumlinda mkulima.Akizungumza mwishoni mwa wiki, Ofisa Mtendaji Mkuu wa Wakala wa Vipimo, Dk Ludovick Manege alisema jukumu kuu la Wakala wa Vipimo ni kuhakikisha vipimo vyote ni sahihi kwa mujibu wa Sheria ya Vipimo Sura ya 340 ya mwaka 2002.Alisema wanatekeleza sheria hiyo, kama ilivyofanyiwa mabadiliko katika Sheria ya Mabadiliko ya Sheria mbalimbali Namba 3 ya 2016 Kifungu cha 42(c), 47, 48 na pia Kifungu Namba 4 cha Kanuni za Vipimo (Ufungashaji wa Bidhaa) Tangazo la Serikali Namba 16 la 2018 vikisomwa pamoja na Jedwali la 11 la Sheria ya Vipimo Sura 340 pamoja na na Kanuni zake.Katika kuelekea Tanzania ya Viwanda, Dk Manege alisema jukumu lake kuu ni kuhakikisha haki na usawa wa vipimo katika biashara na sehemu nyingine zinazotumia vipimo vinakuwa sahihi kwa ajili ya kuboresha maisha ya jamii.Dk Manege alifafanua kwa ufupi maana ya neno  lumbesa  kuwa ni ufungashaji batili unaomnyonya mkulima na kuzidi kumfanya awe maskini na kuneemesha wachache (wafanyabiashara) wasiopenda kutumia mizani kwa ajili ya kujinufaisha wao na familia zao bila kujali jasho la mkulima.