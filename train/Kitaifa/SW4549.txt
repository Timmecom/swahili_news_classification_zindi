 MKURUGENZI wa Mradi wa Mabasi Yaendayo Haraka (UDART), Robert Kisena (46) na wenzake watatu, wamefi kishwa katika Mahakama ya Hakimu Mkazi Kisutu, wakikabiliwa na mashitaka 19 likiwamo la kuisababishia mradi huo hasara ya Sh bilioni 2.4 na utakatishaji fedha.Mbali na Kisena, washitakiwa wengine ni Kulwa Kisena au Simon Kisena (33), mkazi wa Kibada wilayani Kigamboni na mfanyabiashara, Charles Newe (47), Mhasibu wa UDART na mkazi wa Mjimpya Kibamba na Chen Shi (32), mfanyabiashara na mkazi wa Masaki. Washitakiwa hao walifikishwa mahakamani hapo jana mbele ya Hakimu Mkazi Mkuu, Thomas Simba na kusomewa mashitaka na Mawakili wa Serikali, Ester Martin na George Barasa.Washitakiwa wote kwa pamoja, wanadaiwa Mei 25,2015 na Desemba 31, 2016 maeneo ya Dar es Salaam, kwa makosa yao waliisababishia UDART hasara ya Sh 2,414,326,260.70. Washitakiwa hao hawakuruhusiwa kujibu chochote, kwa sababu mahakama hiyo haina mamlaka ya kusikiliza shauri hilo. Hakimu Simba aliahirisha kesi hiyo hadi Februari 25, mwaka huu kwa ajili ya kutajwa. Washitakiwa walipelekwa rumande kwa sababu mashitaka yao hayana dhamana. Katika mashitaka ya kwanza inadaiwa kuwa kati ya Januari Mosi, 2011 na Mei 31, mwaka jana maeneo mbalimbali ya jiji la Dar es Salaam kwa pamoja na wenzao, ambao hawako mahakamani waliongoza kundi la uhalifu.Inadaiwa Januari Mosi 2015 na Desemba 31, 2017, maeneo ya Jangwani wilayani Ilala, Kisena na Kulwa wakiwa wakurugenzi wa kampuni iliyojulikana kwa jina la Zenon Oil and Gas Limited, walitengeneza kituo cha mafuta bila ya kupata kibali kutoka Mamlaka ya Udhibiti wa Huduma za Nishati na Maji (EWURA). Katika mashitaka ya tatu yanayowakabili Kisena na Kulwa, inadaiwa katika tarehe hizo maeneo ya Jangwani, walifanya biashara ya kuuza mafuta eneo lisiloruhusiwa, linalojulikana kama yadi ya mabasi yaendayo haraka ya Jangwani.Pia inadaiwa Kisena, Kulwa na Newe kati ya Mei 25,2015 na Desemba 31, 2016 wakati mshitakiwa wa kwanza na wa pili wakiwa wakurugenzi wa Kampuni ya Mabasi yaendayo Haraka (UDART PLC) na mshitakiwa wa tatu akiwa mhasibu, waliiba mafuta yenye thamani ya Sh 1,216,145,374.10 mali ya UDART. Katika mashitaka ya tano na sita, inadaiwa washitakiwa hao watatu kati ya Mei 25,2015 na Desemba 31, 2016, walitakatisha Sh 1,216,145,374.10 wakati wakijua fedha hizo ni zao la uhalifu.Katika mashitaka ya kughushi, inadaiwa Kisena na Shi, Oktoba 20, 2012 katika maeneo yasiyojulikana jijini Dar es Salaam, walighushi nyaraka iliyojulikana kama Extract Board Resolution ya tarehe hiyo kwa lengo la kuonesha kuwa Kampuni ya Longway Engineering, imefungua akaunti ya benki ya KCB, kitu ambacho siyo kweli. Washitakiwa hao pia wanadaiwa tarehe hiyo hiyo, ya Oktoba 20,2012 maeneo ya Benki ya KCB tawi la Oysterbay wilayani Kinondoni, walitoa nyaraka za uongo ya Extract Board Resolution kwa benki hiyo kwa lengo la kuonesha kuwa wanachama wa Kampuni ya Longway Engineering, wameamua kufunguliwa kwa akaunti hiyo, kitu ambacho siyo kweli.Oktoba 20,2012 maeneo yasiyojulikana, Kisena na Shi walighushi nyaraka inayoonesha idadi ya wabia ya tarehe hiyo, lengo kuonesha kuwa watu walioorodheshwa ni wabia wa Kampuni ya Longway Engineering na kwamba wana mamlaka ya kufungua akaunti kwa benki hiyo. Kisena na Shi wanadaiwa Aprili 6,2016 maeneo ya Benki ya NMB, walighushi na kutoa nyaraka inayoonesha ya maombi ya kutuma fedha, lengo ni kuonesha kuwa Sh 549,925,000 yalikuwa malipo kwa Kampuni ya Longway Engineering ya kutengeneza vifaa vya umeme na usimikaji wake, kitu ambacho sio kweli.Pia inadaiwa washitakiwa hao Juni 8, 2016 maeneo ya Benki ya NMB, walijipatia kwa njia ya udanganyifu Sh 549,925,000 kutoka UDART kwa kudanganya kuwa fedha hizo zilikuwa malipo kwa Kampuni ya Longway Engineering. Wanadaiwa Aprili 8, 2016 maeneo ya Benki ya NMB, walitakatisha fedha Sh 549,925,000 kutoka kwenye akaunti ya NMB inayomilikiwa na Shirika la Usafiri Dar es Salaam-Mradi wa Dart kwenda akaunti ya KCB, wakati wakijua fedha hizo ni zao la kughushi.Kisena na Shi wanadaiwa Mei 26, 2016 maeneo ya Benki ya NMB, walighushi na kuitoa fomu kwa benki hiyo lengo la kuonyeha Sh 750,000,000 yalikuwa malipo kwa kampuni hiyo kwa ajili ya kutengeneza vituo vya mabasi hayo vya Kimara, Feri, Ubungo na Morocco, kitu ambacho sio kweli. Martin alidai kuwa washitakiwa hao pia Juni 9, 2016 katika benki ya NMB, walijipatia Sh 603,255,886.58 kutoka UDART kwa kudanganya kuwa fedha hizo ni kwa ajili ya ujenzi wa vituo hivyo. Pia wanadaiwa walitakatisha fedha hizo, ambazo walizitoa katika akaunti ya UDART kwenda Benki ya KCB.