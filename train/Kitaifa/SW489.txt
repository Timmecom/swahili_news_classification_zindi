 SHIRIKA la Uzalishaji Mali la JKT (SUMA JKT) limekusanya Sh bilioni 2.9 kutoka kwa wadaiwa wake sugu tangu Rais John Magufuli aagize watu waliokopa matrekta kulipa madeni yao, imeelezwa.Aidha, SUMA JKT pia imewaandikia mamlaka za ajira za viongozi waliokopa na hawajalipa wakiwamo wabunge, wakuu wa wilaya na wakuu wa mikoa na kutishia kunadi mali za wale watakaoshindwa kulipa.Hayo yamebainishwa mjini hapa jana na Waziri wa Ulinzi na Jeshi la Kujenga Taifa (JKT), Dk Hussein Mwinyi alipokuwa akijibu swali la nyongeza la Mbunge wa Viti Maalumu, Lucy Mollel (Chadema) aliyeuliza kwa niaba ya Mbunge wa Same Mashariki, Naghenjwa Kaboyoka (Chadema) kuhusu wadeni hao. Mollel alitaka kujua mkakati wa kukusanya madeni ya fedha zilizokopwa katika idara mbalimbali za SUMA JKT na wale waliokopa matrekta.Dk Mwinyi alisema shirika hilo lilikopesha idara zake Sh bilioni tano na mpaka sasa Sh bilioni mbili zimelipwa ikiwa ni sawa na asilimia 45 ya mkopo huku akielezea imani yake kuwa fedha hizo zitalipwa kutokana na kuwa idara zilizokopa zinafanyia biashara. Kuhusu waliokopa matrekta, Dk Mwinyi alisema tangu Rais Magufuli aagize, wamekusanya Sh bilioni 2.9 na watapiga mnada mali za waliokopa watakaoshinda kulipa wakati wakikusanya madeni hayo.Dk Mwinyi alisema alishatoa orodha ya wadaiwa sugu waliokodi trekta na kwa sasa wameziandikia mamlaka za ajira kwa viongozi wakiwamo wabunge ambao mpaka sasa hawajalipa madeni hayo.  Orodha tulishaitoa kwenye vyombo vya habari, lakini pia tumeziandikia mamlaka za ajira za viongozi kama wakuu wa wilaya, na wakuu wa mikoa na kwa wabunge Spika anaorodha yao, ni imani yetu kuwa mamlaka hizo zitachukua hatua,  alisema.Katika swali la nyongeza, Mbunge wa kuteuliwa, Abdallah Bulembo alitaka kuwekwa hadharani kwa orodha ya viongozi wa serikali wakiwemo wabunge na kutangaziwa ili wafahamike kwa wananchi. Awali katika swali la msingi la Kaboyoka (Chadema) alihoji,  SUMA JKT Idara ya zana za kilimo ilikopesha Sh 5,355,153,000 kwa idara mbalimbali ndani ya SUMA.Taarifa ya CAG za mwaka zimeonesha hadi kufikia Juni 30, 2016 ni kiasi cha Sh 534,785,000 ambayo ni kiasi chini ya asilimia 10 ndiyo kimerejeshwa. Je, ni ni kiasi gani hadi sasa kimerejeshwa kwenye idara ya zana za kilimo?  Pia alitaka kujua kama serikali itakubaliana naye kutohakikisha mikopo ya fedha za serikali inarudishwa kwa wakati ili wakulima wengine nao waweze kukopeshwa umekwamisha upunguzaji umaskini.Kaboyoka pia alitaka kujua serikali inachukua hatua gani kuwawajibisha waliohusika na utoaji huo wa mikopo bila kuhakikisha inarudishwa kwa wakati. Akijibu swali hilo, Dk Mwinyi alisema hadi Januari 31 mwaka 2019, Sh 2,389,082,000 zimerejeshwa na Sh 2,966,071,000 bado hazijarejeshwa.  Lengo la kukopesha fedha hizi ilikuwa ni kuwezesha kimtaji miradi ndani ya SUMA JKT, hivyo lengo hilo linaongeza mapato katika miradi ya shirika,  alisema.