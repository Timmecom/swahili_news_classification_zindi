 NAIBU Katibu Mkuu, Wizara ya Elimu Sayansi na Teknolojia, Dk Avemaria Semakafu amewataka wanaoibeza elimu ya Tanzania kuacha tabia hiyo kwani kwa kufanya hivyo ni kujidhalilisha.Dk Semakafu alisema hayo jijini hapa jana katika hafla ya kuwatunuku vyeti na zawadi washindi wa kikanda na kitaifa wa mashindano ya uandishi wa insha kwa Jumuiya ya Maendeleo ya Kusini mwa Afrika (SADC) na wa Jumuiya ya Afrika Mashariki (EAC).Alisema baadhi ya Watanzania wamekuwa wakiibeza elimu ya Tanzania na kuithamini elimu ya nchi jirani, jambo ambalo si jema kwa kuwa elimu ya Tanzania iko vizuri. Hawa watoto walioshinda wamesoma hapa Tanzania na wameenda kuiwakilisha nchi katika mashindano hayo na wamewashinda wao ambao ndio wanaoonekana elimu yao ipo bora kuliko Tanzania, tukiendelea kuidhalilisha elimu yetu ni kujidhalilisha,  alisema Dk Semakafu.Alisema tukio la kuwatunuku washindi hao linatuma ujumbe kwa wale ambao kila uchwao wanaisema vibaya elimu ya Tanzania na kuziponda shule za serikali na kusisitiza kuwa kipimo cha utu ni mtu mwenyewe.Aidha, Dk Semakafu aliwataka washindi hao pamoja na wanafunzi wengine kutokata tamaa kushiriki katika mashindano mengine yatakayotokea kwani yanawajenga kuwa viongozi wa baadaye katika nafasi hizo.Washindi hao kikanda kwa mashindano ya SADC na EAC ni pamoja na Paschal Thomas kutoka Sekondari ya Kibaha mkoa wa Pwani, Lazarius Yamawasa (Sekondari ya Mzumbe) Morogoro pamoja na Innocent Shirima (Sekondari ya Moshi) Kilimanjaro.Wengine na shule zao za sekondari ni Nasra Kondo (Kifungilo) Tanga, Hanifa Harms (Heritage) Pwani, Mwanaisha Mwalimba (Wemkabala) Tanga na Asha Pazi (Kilangalanga) Pwani huku Shule za sekondari Kibaha, Mzumbe na Moshi zimekuwa shule tatu bora kwa kutoa wanafunzi waliofanya vizuri kwenye ushiriki wa insha hizo na kutunukiwa vifaa mbalimbali. Mratibu wa Mashindano ya Uandishi wa Insha, Sylvia Chinguwile ametoa mwito kwa wazazi pamoja na walimu kuzidi kuwahimiza wanafunzi wao kushiriki mashindano hayo na mengine, akisema kwa uzoefu wake inaonesha washindi wa mashindano hayo wamekuwa wakifanya vizuri hata kwenye mitihani yao ya mwisho.Aliwapongeza walimu wa wanafunzi walioshiriki kwa usimamizi uliowawezesha kufikia hatma ya kupata ushindi katika mashindano.Mmoja wa wanafunzi walioshiriki mashindano hayo, Innocent Shirima wa shule ya sekondari Moshi ambaye ni mlemavu asiyeona aliwaomba waandaaji wa mashindano ya SADC kuweka Kiswahili kuwa miongoni mwa lugha zinazotumika kwenye mashindano ya insha na kwa kufanya hivyo kutazidi kukuza lugha hiyo.