 MKUU wa Mkoa wa Dodoma, Dk Binilith Mahenge, amewataka wataalamu mkoani humo na katika halmashauri kuandaa majibu yanayojitosheleza wakati wanajibu maswali yanayohusu changamoto zinazowakabili wananchi vijijini.Mkuu huyo wa mkoa alitoa maagizo hayo katika mikutano mbalimbali ya hadhara baada ya wengi wao kushindwa kujibu maswali yanayohusu kero zinazowapata wananchi vijijini katika halmashauri za mkoa huo.Katika mikutano hiyo ambayo Dk Mahenge aliruhusu wananchi kuuliza maswali ili kusikiliza changamoto zinazowakabili, wataalamu wengi walishindwa kujibu maswali yao kutokana na kutojiandaa vizuri na wengine kukosa takwimu za miradi. Nawataka wataalamu kutoka ofisini kwangu na kutoka katika halmashauri kuandaa majibu ambayo yatawaridhisha wananchi,  alisema katika mkutano wa hadhara katika kijiji cha Lufu, kata ya Kibakwe, wilayani Mpwapwa. Katika kupunguza kero na kuzipatia majibu, Dk Mahenge pia aliwataka viongozi wa wilaya, tarafa na kata kuacha kukaa ofisini badala yake waende vijijini kusikiliza na kutatua kero zinazowasumbua wananchi.Alisema serikali imetoa fedha nyingi kwa ajili ya miradi ya maendeleo ili kuondoa umasikini wa wananchi, hivyo viongozi wana wajibu wa kutembelea utekelezaji wa miradi ya wananchi ili kuona namna gani inawanufaisha.Aliwataka viongozi pamoja na wataalamu kutembelea miradi ya maendeleo ambayo serikali imetoa fedha kuitekeleza ikiwamo ya afya, maji, umeme, barabara, kilimo, mifugo na kutatua migogoro ya ardhi.Katika vijijini mbalimbali alivyofanya mikutano ya hadhara na kutoa fursa wananchi kueleza kero zao, Dk Mahenge alibaini kwamba changamoto nyingi zingeweza kutatuliwa na viongozi wa maeneo yao kama wangekuwa wanawatembelea na kuwasikiliza.Katika ziara hiyo ambayo mkuu huyo wa mkoa alifuatana na wataalamu wa kila idara kutoka mkoani, alibaini kwamba viongozi wengi wilayani, tarafa na kata hawafiki vijijini na kuwatembelea wananchi ambao wana changamoto nyingi zinazowakabili. Mwenyekiti wa Halmashauri ya Chamwino, Samwel Kawea alipongeza ziara ya mkuu wa mkoa kutembelea vijiji ambavyo viongozi wa mikoa waliopita hawakutembelea.