 MWENYEKITI wa Kamati ya Tanzania Safari Channel, Profesa Faustin Kamuzora amesema kwamba wadau wa utalii nchini wamekubaliana kutoa bajeti ya Sh Bilioni tano ili kufanikisha uendeshaji wa televisheni hiyo ya serikali mahususi kwa kutangaza utalii na vivutio vyake hapa nchini.Akizungumza jijini Dar es Salaam mwishoni mwa wiki, Profesa Kamuzora ambaye pia ni Katibu Mkuu Ofisi ya Waziri Mkuu (Sera na Uratibu) alisema fedha hizo zitatumika ndani ya miezi sita katika kununua vifaa, kuweka wataalamu na kununua vipindi. Aliongeza kwamba ripoti ya kamati hiyo juu ya utekelezaji wa maagizo ya serikali itakabidhiwa kwa Waziri Mkuu, Kassim Majaliwa Januari 2 mwakani. Kwa sasa mpaka miezi sita ijayo ili kuweza kufanikisha mipango ya uendeshaji wa kituo hicho cha televisheni tunahitaji kama bilioni tano ambapo kwenye kikao chetu wadau wamekubali kutoa kiasi hicho, TBC tayari ilikuwa na bajeti yake na mchango wao pia ni zaidi ya bajeti kwa kuwa wao wanaendesha televisheni hiyo,  alisema.Mwenyekiti huyo aliweka wazi kwamba kwa sasa runinga hiyo haina maudhui ya kutosha lakini wadau wamejipanga ili kuhakikisha kwamba ndani ya miezi sita suala hilo linapatiwa ufumbuzi ambapo kutakuwa na maudhui ya kutosha.Kuhusu ajira, Profesa Kamuzora alisema kwamba kuna watu wataajiriwa na watafanya kazi kwa kushirikiana na wafanyakazi wa TBC, pia aliongeza kwamba baadhi ya vipindi vitanunuliwa kutoka kwa makampuni ya nje.Profesa Kamuzora aliongeza kwamba pamoja na wataalamu hao watakoajiriwa, TBC itaendelea kuwatumia watumishi wake kutafuta maudhui ya televisheni hiyo wakati wanapokuwa katika utekelezaji wa majukumu mengine ya kikazi.