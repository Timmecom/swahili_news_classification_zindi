 MKUU wa Mkoa wa Ruvuma Christina Mndeme amesitisha likizo zote za watendaji wakuu wa mkoa na wilaya ili wasimamie ujenzi wa madarasa mapya kwenye shule za sekondari.Mndeme ametoa agizo hilo wakati wa kikao na viongozi na watendaji wa taasisi za umma na binafsi na kuwataja viongozi ambao hawapaswi kwenda likizo hadi vyumba vipya 142 vikamilike kujengwa.Viongozi aliozuia likizo zao ni Katibu Tawala Mkoa, wakuu wote wa wilaya, wakurugenzi wa halmashauri, Ofisa Elimu Mkoa na wale wa wilaya zote, pia wahandisi wa ujenzi wa halmashauri. Nataka katika halmashauri zote zenye upungufu wa madarasa hakuna kiongozi kwenda likizo ya mwisho wa mwaka hadi madarasa mapya yakamilike kujengwa, ili wanafunzi wa kidato cha kwanza mwaka 2019 waingie darasani   amesema.Awali, akitoa taarifa fupi ya hali ya miundombinu ya madarasa, Katibu Tawala Mkoa, Profesa Riziki Shemdoe alisema jumla ya wanafunzi wapya 1,556 watahitaji madarasa mapya ya kidato cha kwanza kwenye shule za sekondari.Aidha, Mndeme amezuia safari za mafunzo za madiwani wote katika halmashauri nane za Ruvuma hadi watoto wote watakaochaguliwa kuingia kidato cha kwanza hapo mwakani watakapoingia darasani.