 TANZANIA imeendelea kuwa juu katika sekta ya utalii Afrika Mashariki (EAC) kwa kuingiza kipato kikubwa, baada ya kuingiza dola za Marekani bilioni 2.4 mwaka jana.Mapato hayo ya Tanzania ni mbele ya Kenya, iliyoingiza dola za Marekani bilioni 1.55, sawa na takribani shilingi za Kenya bilioni 157.Aidha, watalii walioingia nchini wameongezeka kutoka 1,327,143 mwaka 2017 hadi watalii 1,505,702 mwaka jana. Hali hiyo imetokana na jitihada za serikali kutangaza vitutio vya utalii kupitia vyombo vya habari vya ndani na nje ya nchi.Nchini Kenya mwaka jana sekta hiyo ilikua kwa kuingiza watalii milioni mbili kwa mara ya kwanza na ikaingiza shilingi za Kenya bilioni 157.Waziri wa Utalii wa Kenya, Najib Balala alisema kiasi hicho ni ongezeko la asilimia 31.2 kutoka shilingi za Kenya bilioni 119 mwaka 2017.Takwimu za nchi hiyo zinaonesha kuwa watalii 2,025,206 walitembelea nchi hiyo ukilinganisha na waliotembelea mwaka 2017 ambao ni 1,474,671.Watalii kutoka Marekani wanaendelea kuongoza kwa wingi na walikuwa 225,157 ikiwa ni asilimia 11, wakati watalii kutoka Uingereza ni asilimia tisa, India asilimia sita, Ujerumani na China asilimia nne kila nchi.Kwa upande wake, Uganda ilitembelewa na watalii milioni 1.8 mwaka jana, hilo likiwa ni ongezeko kutoka watalii milioni 1.4 wa mwaka 2017.Sekta hiyo iliingizia Uganda dola bilioni 1.4 na kuchangia asilimia 10 katika Pato la Taifa. Waziri wa Utalii Uganda, Godfrey Kiwanda, alisema wanatarajia kuongeza idadi ya watalii nchini humo kwa kulenga mataifa ya Saudi Arabia, Umoja wa Falme za Kiarabu, Qatar, Oman, Japan na China.Pia alisema wamekuwa na programu za ndani za  Twende Uganda  iliyolenga wananchi wa Afrika Mashariki,  Destination Uganda  kwa wasiozungumza Kiswahili na kampeni ya  The Pearl of Africa  iliyowalenga watalii wa kimataifa. Kiwanda alisema mwaka jana waliwatumia Zarinah Hassan, maarufu kama Zari Hassan na Kanye West kuwa balozi wa utalii.Waziri wa Maliasili na Utalii, Dk Hamisi Kigwangwalla akiwasilisha bungeni makadirio ya mapato na matumizi kwa mwaka wa fedha 2019/2010, alisema Wizara ya Habari, Utamaduni, Sanaa na Michezo imeanzisha chaneli maalumu kutangaza vivutio vya utalii, ambayo itasaidia kuwavutia wageni wengi kutembelea nchini na kwamba wizara ya maliasili na utalii imeendelea kuchangia katika kugharamia uanzishaji na uendeshaji wa chaneli hiyo.Alisema katika kuendeleza utalii, wizara imeendelea kufanya jitihada za kupanua wigo wa mazao ya utalii, ikiwa ni pamoja na utalii wa fukwe, utalii wa mikutano, utalii wa meli, utalii wa majini, utalii wa michezo, utalii wa utamaduni na kuanzisha shughukli mpya ya utalii katika maeneo ya hifadhi.Waziri Kigwangalla alisema katika kipindi cha Januari hadi Machi 2019, Wakala wa Biashara za Utalii 1,330 walisajiliwa na kupatiwa leseni za kufanya biashara ya utalii kwa kutumia mfumo funganishi wa kielektroniki.Katika hatua nyingine, wizara imefanya uhakiki wa huduma ya malazi 428 katika mkoa wa Dodoma na kati ya huduma za malazi zilizohakikiwa 45 zimekidhi vigezo vya daraja la ubora.Pia, alisema wizara hiyo imekamilisha maandalizi kwa ajili ya kuhakiki na kupanga huduma za malazi katika viwango vya ubora wa nyota moja hadi tano katika mikoa ya Mwanza, Kilimanjaro na Tanga.