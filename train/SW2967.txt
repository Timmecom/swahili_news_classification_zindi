 MLEZI wa Chama Cha Mapinduzi (CCM) wilaya ya mkoa wa Kusini Pemba, Makongoro Nyerere amewataka wanachama wa chama hicho kuimarisha mshikamano ambao utakifanya chama hicho kupata ushindi wa kishindo katika uchaguzi mkuu mwakani.Makongoro aliyasema hayo wakati alipozungumza na viongozi na wanachama wa CCM wilaya ya Mkoani Pemba, katika ukumbi wa Mohamed Pindua ambapo alisema chama hakiwezi kupata ushindi mnono kama wanachama watakuwa wamegawanyika.Alisema siri ya mafanikio katika ushindi wa chama hicho ni ushirikiano ambao utasaidia kuingiza wanachama wengi wapya watakaokiletea ushindi katika uchaguzi mkuu.Ushindi wa chama cha Mapinduzi upo katika viongozi na wanachama kujenga mshikamano ambao unaihitajika kuingiza wanachama wapya katika jumuiya mbali mbali za chama, alisema.Ameipongeza Serikali ya Mapinduzi ya Zanzibar (SMZ) kwa kufanikiwa kuimarisha amani na utulivu mara baada ya kumalizika kwa uchaguzi wa marudio mwaka 2016.Alisema utulivu uliopo umesaidia kwa kiasi kikubwa kuiwezesha serikali iliyopo madarakani kutekeleza ilani ya uchaguzi ya CCM ya mwaka 2015/20 kwa vitendo katika maeneo yote muhimu yaliyokusudiwa.Naipongeza Serikali ya Mapinduzi ya Zanzibar kwa kuimarisha amani na utulivu mara baada ya uchaguzi mkuu wa marudio mwaka 2016 mazingira ambayo yamesaidia kwa kiasi kikubwa kuiwezesha serikali kutekeleza majukumu yake, alisema.Mapema, Katibu wa CCM wilaya ya Mkoani Pemba Mohamed Ali Abdalla alisema mara baada ya uchaguzi wa marudio, chama hicho wilaya ya Mkaoni kimefanya mambo makubwa ikiwemo kuingiza wanachama wapya.Alisema chama kimeingiza wanachama wapya pamoja na kuziimarisha Jumuiya za chama cha Mapinduzi kwa kuingiza wanachama wapya na hivyo kujenga matumaini makubwa ya ushindi uchaguzi mkuu mwakani. Chama cha Mapinduzi wilaya ya Mkoani kimejipanga vizuri kuhakikisha uchaguzi mkuu wa mwakani majimbo mengi zaidi yanachukuliwa na chama hicho ambapo kwa sasa tumefanikiwa kuingiza wanachama wapya kutoka katika jumuiya mbalimbali za CCM, alisema.Makongoro ni mjumbe wa halmashauri kuu ya chama cha mapinduzi (NEC)ambaye ni mlezi wa chama hicho Mkoani Pemba alikagua matawi na mashina ya CCM kuangalia uhai wa chama hicho.