 SERIKALI ya Mapinduzi ya Zanzibar imesema zaidi ya maeneo 140 yameathirika na mabadiliko ya tabianchi na kutishia maisha ya wananchi.Hayo yamesemwa na Naibu Waziri wa Nchi Ofisi ya Makamu wa Pili wa Rais, Mihayo Juma Nhunga wakati akijibu swali la mwakilishi wa jimbo la Mpendae, Mohamed Said Dimwa aliyetaka kufahamu ni maeneo mangapi yameathirika na mabadiliko ya tabia ya nchi.Nhunga amesema mabadiliko ya tabianchi ni tishio kwa maisha ya wakazi wengi wa maeneo ya mwambao wa pwani ambapo maji ya bahari huvamia nchi kavu.Nhunga alitaja maeneo yaliyoathirika na mabadiliko ya tabia ya nchi ni pamoja kijiji cha Jambiani mkoa wa Kusini Unguja ambako wakazi wake wamekimbia makazi maeneo ya pembezoni mwa bahari. Kwa upande wa kisiwa cha Pemba, alitaja maeneo ya Msuka ambako kasi ya mawimbi ya bahari yanatishia makazi ya wananchi kutokana na maeneo hayo kuwa na mawimbi makubwa. Mheshimiwa spika ni kweli zaidi ya maeneo 140 ya visiwa vya Unguja na Pemba vipo hatarini kutokana na kasi ya maji ya bahari kuvamia maeneo ya makazi ya wananchi, alisema.Alitaja hatua zinazochukuliwa kupambana na tatizo hilo ni pamoja na ujenzi wa ukuta wa baadhi ya maeneo yenye kasi ya mawimbi ya baharini.Aidha aliwataka wananchi kutunza mazingira ikiwamo kuachana na tabia ya kuchota mchanga wa baharini kwa ajili ya matumizi ya ujenzi wa nyumba na shughuli nyengine. Utafiti wetu wa haraka haraka tumebaini pia kuwapo kwa tatizo la jamii kufanya vitendo vya uharibifu wa mazingira vya makusudi, ikiwemo uchotaji wa mchanga wa baharini kwa matumizi ya ujenzi wa nyumba za makazi,  alisema.Amesema Zanzibar imewasilisha taarifa za athari za kimazingira kwa taasisi za kimataifa zinazoshughulikia uhifadhi wa mazingira duniani.Amesema hivi karibuni Zanzibar ilitembelewa na msaidizi Mkurugenzi Mtendaji wa Umoja wa Mataifa anayeshughulikia mazingira, Joyce Msuya ambaye alijionea athari za mazingira zilizopo Zanzibar. Hivi karibuni tulipata ujio wa mkurugenzi kutoka Umoja wa Mataifa  alijionea mwenyewe hali halisi ya uharibifu wa mazingira na tishio la kasi ya maji ya baharini kuvamia makazi ya wananchi,  amesema.