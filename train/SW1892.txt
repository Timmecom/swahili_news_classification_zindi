 NAIBU Waziri wa Madini, Dotto Biteko amemwagiza Ofi sa Madini Mkazi wa Kanda ya Mirerani kuhakikisha anaufungua Mgodi wa Gem and Rock Venture na kuanza kufanya kazi mara moja, lakini kwa kufuata masharti ya leseni, kanuni, mipaka na sheria za uchimbaji na sio vinginevyo.Biteko alitoa agizo hilo juzi katika mji mdogo wa Mirerani wilayani Simanjiro Mkoa wa Manyara baada ya kupokea taarifa za pande zote mbili juu ya mgogoro uliodumu kwa zaidi ya miaka miwili baada ya Kampuni ya Gem and Rock Venture iliyopo Kitalu B kutoboa Mgodi wa Kitalu C unaomilikiwa na Kampuni ya TanzaniteOne. Alisema serikali iko kwa ajili ya kusimamia sheria na haki kwa wachimbaji wote, wawe wakubwa au wachimbaji wadogo, kwa lengo la kutaka kila mmiliki wa mgodi kufuata sheria ya leseni ya uchimbaji aliyopewa na wizara.Alimwagiza Ofisa Madini Kanda ya Mirerani, Daudi Ntalima kabla ya kuwaruhusu Gem and Rock kuhakikisha anakagua mgodi huo kwanza ili ajiridhishe ikiwamo kuangalia usalama wake, wamiliki wanafuata sheria ya leseni yao ya uchimbaji, kanuni na mipaka ya mgodi na wakifuata masharti hayo, wanapaswa kuruhusiwa kuanza kazi. Akizungumzia malipo kutoka kwa wachimbaji wadogo ambayo walikuwa wakilipwa TanzaniteOne bila mbia Shirika la Madini la Taifa (Stamico) kufahamu, aliwataka Stamico kuamka na kufuatilia kila kitu kinachofanywa na mbia mwenza.Aliwataka Stamico kukaa kibiashara zaidi kwa kufuatilia kila kitu ikiwamo kuangalia mikataba inayoingiwa na mbia mwenza na malipo mengine ambayo yanaweza kuwa nje ya sheria ya leseni ya madini.  Nimekuagiza RMO (Ofisa Madini Mkoa) kuhakikisha Gem and Rock Venture wanafunguliwa mgodi, lakini kabla ya kuwafungulia hakikisha unakagua mgodi wao kama umefuata sheria za madini, mipaka na kanuni,  alisema.Naye Katibu Mkuu wa Wizara ya Madini, Profesa Simon Msanjila, alisema ofisi yake itahakikisha inaangalia mipaka ya Mgodi wa Kitalu C na mpaka wa Kitalu B kama yote iko kisheria na nani anastahili kuifuata, kwa lengo la kuepuka migogoro isiyokuwa na tija kwa wachimbaji wakubwa na wachimbaji wadogo. Alisema serikali haiko ili kumnyanyasa mtu yeyote, bali iko kuhakikisha kila mchimbaji kote nchini anapaswa kufuata sheria ya leseni aliyopewa, mipaka na kanuni na ikikiukwa serikali haitakuacha salama.Mkurugenzi Mwenza wa TanzaniteOne, Faisal Juma alisema kampuni hiyo inafuata sheria za leseni waliyopewa na kamwe hawawezi kufanya kazi nje ya masharti ya leseni. Juma alisema mara nyingi wachimbaji wadogo wamekuwa wakivamia mgodi wa TanzaniteOne, wao hawajawahi kuvamia migodi ya wachimbaji wadogo kama inavyoelezwa kwani kampuni hufanya kazi kwa kufuata mpango wa madini ambao unatoa mwelekeo wa uchimbaji salama wenye kufuata sheria. Alisema wakati wanapewa uwekezaji katika mgodi huo, waliona mipaka na majira ya nukta (Cordnets) katika mikataba hivyo wao wanafanya kazi kwa kufuata mipaka hiyo na sio vinginevyo.Akizungumzia suala la kufanya kazi bila kushirikisha Stamico, alisema suala hilo sio sawa kwani wanafanya kazi kwa ushirikiano mkubwa kupitia MEU (Kitengo cha Ufuatilia na Tathamini), na hakuna kitu kinafanywa bila wao kujua kwani hukaa kila siku asubuhi katika vikao vya menejimenti kufahamu utendaji kazi ndani na nje ya mgodi. Mgogoro kati ya Gem and Rock Venture na TanzaniteOne uliodumu kwa miaka miwili, ulitokana na Gem and Rock kuingia kinyemela na kufanya kazi katika mgodi wa TanzaniteOne mita zaidi 640 kinyume na leseni yao. Kutokana na hali hiyo, Ofisa Madini Mkazi alichukua hatua ya kuufungia mgodi huo na kuamriwa kurudi nyuma kama kanuni za mitobozano zinavyosema.