 MKUU wa Mkoa wa Dodoma, Dk Binilith Mahenge ameshauri wakuu wa mikoa nchini kuhamasisha matumizi ya mfumo wa anwani za makazi na postikodi.Pia ameiomba Ofisi ya Rais Tamisemi na Wizara ya Ujenzi, Uchukuzi na Mawasiliano (Sekta ya Mawasiliano) kuwezesha suala la anuani ya makazi kufanikiwa. Hayo yamo katika hotuba yake iliyosomwa kwa niaba yake na Mkuu wa wilaya ya Dodoma Mjini, Patrobas Katambi kwenye ufunguzi wa kikao cha wadau wa mfumo wa anwani za makazi na postikodi. Kikao hicho kililenga kujenga uelewa wa pamoja na kuhamasisha utekelezaji wa matumizi ya mfumo huo.Alisema wakuu wa mikoa kama watafanya jitihada za kuhamasisha matumizi ya mfumo huo, kutakuwepo na mafanikio na hivyo kurahisisha mawasiliano na utambuzi. Pia alishauri Tamisemi na Wizara ya ujenzi kuweka jitihada katika kuhamasisha, kujenga uelewa na uwezo katika utekelezaji wa matumizi ya mfumo, ikiwa ni pamoja na kuweka mifumo ambatanishi ya Tehama ili uwe na tija katika utoaji huduma hususani katika biashara mtandao.Pia alizitaka Wakala wa Barabara vijijini (Tarura), Wakala wa Barabara (Tanroads), Wakala wa Majengo (TBA), Shirika la Nyumba (NHC) na taasisi nyingine zote zenye majukumu ya kuweka miundombinu kuhakikisha mipango yao inakuwa na anwani ya makazi na postikodi kulingana na viwango vilivyopo. Aidha alizitaka taasisi mbalimbali zilizoko Dodoma kuanza mara moja kutumia anwani za makazi na postikodi katika kutoa huduma.Aidha, alizitaka Halmashauri zote kuweka mazingira ya kupatikana kwa urahisi na gharama nafuu nguzo zenye majina ya barabara, njia na vibao vyenye namba za nyumba ili endapo taasisi au wananchi watahitaji kwa ajili ya maeneo wapate bila usumbufu. Pia aliwataka watoa huduma, wafanyabiashara na wenye nyumba za biashara kuhakikisha maeneo yao ya huduma au biashara yanatumia anwani za makazi na postikodi katika huduma zao. Tunatambua kuwa Dodoma ni mji wa kiserikali hivyo tunapaswa kuifanya kuwa na hadhi ya kiserikali, ikiwa ni pamoja na kuwepo kwa mifumo imara ya utoaji wa huduma. hatuna budi kuwa mfano kitaifa katika kutekeleza na kuutumia kwakuwa utaongeza tija na ufanisi, alisema.Kwa upande wake, Kaimu Katibu Mkuu Mawasiliano, Wizara ya Ujenzi, Uchukuzi na Mawasiliano, Dk Jim Yonazi alitaja baadhi ya changamoto zinazokabili mfumo huo kuwa ni ufinyu wa bajeti unaochangiwa na halmashauri kutotenga fedha kwa ajili ya utekelezaji wa mradi huo. Pia mwamko mdogo wa taasisi na wananchi kushiriki katika kuchangia utekelezaji, barabara na mitaa mingi kutokuwa na majina yaliyorasimiwa na uharibifu wa muundombinu wa mfumo uliopo.