 MABINGWA wa kihistoria wa Ligi Kuu Bara, Yanga jana walionja ushindi wa kwanza baada ya kuifunga Coastal Union ya Tanga bao 1-0 katika mechi iliyochezwa kwenye uwanja wa Uhuru, Dar es Salaam.Yanga imepata ushindi huo baada ya kupoteza mechi ya kwanza ya ligi kwa bao 1-0 dhidi ya Ruvu Shooting kabla ya kulazimishwa sare ya mabao 3-3 na Polisi Tanzania katikati ya wiki iliyopita.Hata hivyo, pamoja na ushindi huo, Yanga bado inaonekana haina muunganiko mzuri na safu yake ya ushambuliaji ni butu.Bao la ushindi la Yanga lilifungwa na Abdulazizi Makame katika dakika ya 50 akiunganisha mpira wa kona uliochongwa na Mrisho Ngassa kabla ya kutokea piga nikupige langoni mwa Coastal.Katika mechi hiyo Yanga ilikosa mabao kadhaa likiwemo lile la dakika ya 15 ambapo David Molinga alipiga mpira pembeni mwa lango akiunganisha pasi ya Juma Abdul.Coastal nayo ilijibu mashambulizi dakika ya 30 ambapo mchezaji wake, Ayoub Lyanga akiwa kwenye nafasi nzuri ya kufunga alipiga shuti hafifu lililoishia mikononi mwa mlinda mlango wa Yanga, Faruku Shikarlo.Matokeo hayo yanaifanya Yanga ifikishe pointi nne ikiwa nafasi ya 12 kwenye msimamo wa ligi hiyo inayoongozwa na Simba yenye pointi 12