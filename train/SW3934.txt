 KAMATI ya Wabunge wa Chama Cha Mapinduzi (CCM), imemlaumu Mbunge wa Kigoma Mjini, Kabwe Zitto kwa kukimbilia mahakamani kuzuia Mdhibiti na Mkaguzi Mkuu wa Hesabu za Serikali (CAG), Profesa Mussa Assad asihojiwe na Bunge.Wabunge hao wa CCM wamesema kitendo cha Zitto ambaye ni mbunge kupitia Chama cha ACT-Wazalendo, ni kinyume cha sheria za nchi na Kanuni za Kudumu za Bunge, lakini pia ni kudharau mamlaka ya Spika. Mbunge huyo akiwa bungeni anayo nafasi kupitia Kiongozi wa Kambi ya Upinzani Bunge kumshauri Spika katika Kamati ya Uongozi kuhusu uendeshaji wa shughuli za Bunge kama ilivyoelekeza Kanuni ya 2 (3) ya nyongeza ya 8 ya Kanuni za Kudumu za Bunge,  alisema Mbunge wa Mbinga Mjini, Sixtus Mapunda.Akisoma taarifa ya Kamati ya Wabunge wa CCM iliyosainiwa na Katibu wa Wabunge hao, Jasson Rweikiza, jijini Dodoma jana, Mapunda alimtaka Zitto kuacha upotoshaji kwa umma na kama angekuwa hakuridhika na uamuzi wa Spika kumwita CAG kwenye Kamati ya Haki, Maadili na Madaraka ya Bunge, angefuata taratibu hizo zilizoainishwa katika Kanuni za Kudumu za Bunge kuwasilisha malalamiko yake.Mapunda amesema kwa mujibu wa Kanuni ya 5 (4) na (5) ya Kanuni za Kudumu za Bunge imeweka utaratibu ambao mbunge ambaye hakuridhishwa na uamuzi wa Spika anaweza kupinga uamuzi huo. Mbunge anaruhusiwa kuwasilisha sababu za kutoridhwa kwake kwa Katibu wa Bunge na malalamiko hayo yatafanyiwa kazi na Kamati ya Kanuni na baadaye Bunge litajulishwa kuhusu uamuzi utakaotolewa,  alieleza.Alisema kuhusu kudharau mamlaka ya Spika, Zitto alishirikiana na wanasheria wengine kuzuia mamlaka ya spika kutekelezwa kwa kufungua kesi katika Mahakama Kuu, Kanda ya Dar es Salaam ili kuzua CAG asihojiwe na bunge, kesi ambayo ilituiliwa mbali kwa kukosa vigezo vya kusikilizwa mahakamani.Vilevile aliandika barua kwa Katibu Mkuu wa Mabunge ya Jumuiya ya Madola (CPA) na nakala za barua hizo alituma kwa maspika wa mabunge ya Afrika kwa nchi wanachama wa Jumuiya ya Madola na ile ya Maendeleo ya Nchi za Kusini mwa Afrika (SADC) na wadhibiti na wakaguzi wakuu wa hesabu za Serikali wa Madola.Amesema si mara ya kwanza Zitto kufanya upotoshaji wa aina hiyo kwa umma, kwani hivi karibuni alishirikiana na baadhi ya wanasiasa walifungua kesi mahakamani kesi Mahakama Kuu Kanda ya Dar es Salaam kupinga Muswada wa Marekebisho ya Sheria ya Vyama vya Siasa 2018. Kesi hiyo ilitupwa kwa kukosa uhalali kisheria.Amesema Mbunge huyo mkongwe anayezijua vema taratibu za bunge za kujadili na kupitisha miswad kuwa sheria, anajua anayo fursa ya kulishawishi bunge lisipitishe muswada wowote kuwa sheria pale ambapo anaona muswada husika una upungufu.Amesema Mbunge huyo wa Kigoma Mjini anajua kuwa muswada uliosomwa kwa mara ya kwanza bungeni unapelekwa kwenye kamati ili kujadiliwa (Kanuni ya 84 (1) na (2). Na kwamba kwa mujibu wa Kanuni ya (84 (3), kamati inao uwezo wa kufanya marekebisho katika muswada wa sheria kabla ya kupelekwa bungeni kusomwa mara ya pili. Pia muswada unaposomwa mara ya poli mbunge anayo nafasi ya kuleta jedwali na mabadiliko (Kanuni ya 88 (3) na kuwashawishi wabunge wamuunge mkoni katika kupitisha mabadiliko,  alisema Mapunda.Amesema kitendo cha Zitto kukimbilia mahakamani wakati ana nafasi ya kuujadili muswada na kuufanyia marekebisho bungeni ni kitendo kinachoonesha ana uelewa mdogo wa kanuni za uendeshaji wa shughuli za Bunge.Pamoja na Mapunda, walikuwepo wabunge wa Viti Maalumu, Tauhida Cassian Nyimbo, Mariam Ditopile, Esther Mmasi na wabunge wa Mlalo, Rashidi Shangazi, Livingstone Lusinde (Mtera), Joseph Mhagama (Madaba), Dk Godwin Mollel (Siha) na Venance Mwamoto (Kilolo).