 WAHANDISI katika halmashauri za mkoa Kigoma, wametakiwa kuzingatia viwango vya ubora wakati wa utekelezaji wa miradi ili kutowakatisha tamaa wafadhili. Hayo yamesemwa na Kiongozi wa mbio za Mwenge wa Uhuru, Mzee Alli Mkongea katika Shule ya Msingi Kigoma Manispaa ya Kigoma Ujiji.Alisema hayo wakati akiwasalimu wananchi, muda mfupi baada ya kukataa kuweka jiwe la msingi la mradi wa Mwalo wa Kibirizi. Mkongea alisema kuwa fedha zinazotolewa kwa miradi kwenye halmashauri zote nchini kutekeleza miradi, zinapaswa kufuata taratibu zote za manunuzi na taratibu zote za ujenzi.Kwamba wahandisi na makandarasi wanaotekeleza miradi hiyo chini ya kiwango, wanapaswa kuchukuliwa hatua kwa mujibu wa taratibu. Alisema kuwa miradi yote inayotekelezwa, inapaswa kutumika na kudumu kwa kipindi kirefu. Alisema siyo vizuri fedha za miradi zinazotolewa na wafadhili na wahisani mbalimbali, zikachezewa na kuitumbukiza nchi kwenye hatari ya kukosa misaada zaidi.Akitoa maelekezo katika mradi wa uboreshaji wa Mwalo wa Kibirizi, alitaka sakafu ya soko hilo ivunjwe na kujengwa upya kwa gharama ya mhandisi msimamizi wa mradi huo. Katika mradi wa ujenzi wa madarasa 10 na matundu 12 ya vyoo kwenye Shule ya Msingi Kigoma, aliweka jiwe la msingi la mradi huo. Lakini, alitoa masharti ya kuondolewa kwa milango na madirisha na kuwekwa mingine, kwani iliyopo mbao zake zainapasuka.Awali, akipokea Mwenge wa Uhuru kwa ajili ya kukimbizwa kwenye Manispaa ya Kigoma Ujiji, Mkuu wa Wilaya Kigoma, Samson Anga alisema kuwa miradi yenye thamani ya Sh bilioni 1.6 itatembelewa na Mwenge huo. Anga alisema kuwa ukiwa kwenye Manispaa hiyo,Mwenge huo utatembelea kumbukumbu ya nyumba aliyowahi kulala Baba wa Taifa, hayati Mwalimu Julius Nyerere iliyopo Ujiji wakati wa kupigania uhuru wa Tanganyika wakati huo.