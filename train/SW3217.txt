 WAZIRI wa Habari, Utamaduni, Sanaa na Michezo, Dk Harrison Mwakyembe, ameipongeza Kamati ya Maandalizi ya Tamasha la JAMAFEST 2019, ambalo kwa mwaka huu limepangwa kufanyika Tanzania. Tamasha hilo linalozihusisha nchi za Afrika Mashariki na Kati hufanyika kila baada ya miaka miwili katika moja ya nchi zilizomo kwenye umoja huo wa EAC kwa kushirikisha michezo mbalimbali ya kijadi ikiwemo ngoma za asili, bao, rede, vyakula vya asili na michezo mingine.Akizungumza kwenye kikao hicho cha pili cha maandalizi ya tamasha hilo linalotarajiwa kufanyika Dar es Salaam kuanzia Septemba 21 hadi 28, Waziri Mwakyembe, alisema ameridhishwa kwa mipango mkakati iliyoandaliwa kwa ajili ya tamasha hilo kubwa, lakini kazi kubwa iliyopo mbele yao kama wizara ni kusaka fedha zitakazofanikisha kufanyika kwa tamasha hilo. Naipongeza kamati ya maandalizi kutokana na mipango mizuri waliyoiandaa kwa ajili ya tamasha kubwa lililopo mbele yetu, kitu cha msingi sasa tunachotakiwa ni kusaka fedha ambazo ni sh Bilioni 2.9, ili kufanikisha tamasha hilo ambalo kama wenyeji nataka liwe kubwa na mfano kuliko ilivyokuwa kwenye mataifa yaliyopita,  alisema Mwakyembe.Alisema, kiasi hicho cha fedha zinazohitajika kufanikisha mashindano hayo ni kikubwa hivyo ameziomba kampuni mbalimbali nchini kujitokeza kuchangia na wao kutangaza bidhaa zao ili kufanikisha tamasha hilo ambalo limevuta hisia za watu mbalimbali kutoka kila pembe yadunia.Aidha Mwakyembe, amevitaka vikundi mbalimbali vya ngoma za asili muziki wa Bongo Fleva, na michezo mingine ya asili kutumia muda uliobaki kufanya maandalizi ya kutosha ili kufanya vizuri na kubeba ushindi wa jumla katika tamasha hilo linalofanyika nchini kwa mara ya kwanza.Pia Waziri Mwakyembe alisema amepanga kukutana na baadhi ya wasanii wanaofanya vizuri kwenye muziki wa Bongo Fleva akiwemo Nasib Abdul  Diamond , Ali Kiba, Ruby, Nandy, Saida Karoli na Rayvany ili kuwaomba washiriki walau kwa siku moja ili kunogesha tamasha hilo na kuwavutia watu mbalimbali kuhudhuria na kujionea utamaduni wa mataifa mbalimbali ya Afrika Mashariki. Nimepanga kukutana na vijana wangu hawa wa Bongo Fleva, niwaombe watoe mchango wao hata kwa siku moja kuimba bure kuchangia kwani kitendo cha wao kukubali ni faida kubwa kwani wataonekana na kujitangaza ulimwengu mzima na kupandisha thamani ya muziki wao,  alisema Maziri Mwakyembe.Kiongozi huyo pia aliwapongeza wajumbe kutoka Zanzibar, kwa kujitokeza kwa wingi kwenye mkutano huo wa pili wa maandalizi na kusema kwamba huo ndio unaonyesha uhalisia halisi wa Muungano.