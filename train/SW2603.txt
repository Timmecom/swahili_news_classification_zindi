 KATIKA kuongeza kasi ya kuchapisha vitambulisho vya Taifa, Mamlaka ya Vitambulisho vya Taifa (NIDA) inakamilisha mchakato wa kununua mashine mbili zenye uwezo wa kuchapa vitambulisho 9,000 kwa saa.Akiwasilisha Makadirio ya Mapato na Matumizi ya Wizara ya Mambo ya Ndani ya Nchi kwa mwaka ujao wa fedha bungeni, Waziri Kangi Lugola alisema mashine hizo, zitaharakisha uchapaji tofauti na zilizopo ambazo zinatoa vitambulisho 750 kwa saa.Alisema mashine hizo, zitasaidia kuongeza kasi katika mwaka 2019/20 ili kuwafikia wananchi 25,237,954 kwa kuzingatia takwimu za ukuaji wa ongezeko la watu watakaofikia umri wa miaka 18.Lugola amesema katika mwaka 2019/20, Sh bilioni 10 zimetengwa kwa ajili ya kuendelea kutekeleza kazi hiyo ya utoaji wa vitambulisho vya Taifa katika mikoa yote.Alisema kasi ya utoaji vitambulisho, inatakiwa kwani hadi Machi, mwaka huu, mamlaka hiyo imefanikiwa kusajili watu 19,934,708 sawa na asilimia 82 ya lengo la kusajili watu 24,295,468.Aidha, alisema mamlaka hiyo hadi sasa imetoa namba za utambulisho kwa Taifa kwa wananchi 11,133,095 ikiwa ni sawa na asilimia 55.8 ya watu waliosajiliwa. Hadi sasa mamlaka hiyo, imeshachapisha vitambulisho 4,850,724 na kugawa kwa wananchi 4,503, 769.Aidha, katika kuongeza kasi, wizara itaendelea na programu ya kuelimisha umma juu ya umuhimu wa vitambulisho vya Taifa. Lakini pia itaendelea na upembuzi yakinifu wa ujenzi wa ofisi 25 za usajili za wilaya ambapo 22 zitajengwa Tanzania Bara na tatu zitajengwa Zanzibar, ofisi ya Makao Makuu ya Mamlaka jijini Dodoma pamoja na mifumo ya Tehama,  alisema.Aidha alisema, ujenzi wa ofisi hizo na ufunguzi wa mifumo ya Tehama, utaanza baada ya kukamilika upembuzi yakinifu huo. Kazi hizo zitatekelezwa kwa mkopo wa masharti nafuu kutoka Serikali ya Korea wa Sh bilioni 9.64 ambazo zimetengwa katika mwaka 2019/20,  alisema.Lugola amesema mamlaka hiyo, inashirikiana na taasisi nyingine kutumia namba ya utambulisho wa Taifa katika kutoa huduma ikiwemo Idara ya Uhamiaji, Mamlaka ya Mapato (TRA), Wakala wa Usajili wa Biashara (Brela), Mfuko wa Taifa wa Bima wa Afya (NHIF), Mamlaka ya Mawasiliano (TCRA) na taasisi ya fedha.Alisema mamlaka imeunganishwa na ofisi mbili za usajili za wilaya ya Mbinga- Ruvuma na Busega-Simiyu katika Mkongo wa Taifa wa Mawasiliano na hivyo kufanya ofisi zilizounganishwa kufikia 119. Kati ya ofisi hizo, 112 zipo Tanzania Bara na saba zipo Zanzibar.Alisema wizara kupitia Nida, imeanzisha pia utaratibu wa kuvipeleka vitambulisho vya Taifa katika ofisi za watendaji wa kata kwa ajili ya kuongeza kasi ya ugawaji kwa wananchi.Alisema mamlaka hiyo, imeanzisha utaratibu unaowezesha wananchi kupata nakala za kitambulisho katika tovuti ya mamlaka www.nida.go.tz na wananchi wanaweza kupata namba ya utambulisho wa Taifa kupitia simu zao za viganjani pia.Awali wakati wa maswali na majibu bungeni, Mbunge wa Viti Maalumu, Felista Bura (CCM) alitaka kujua itakuwaje kwa wananchi kusajili laini zao kwa kutumia vitambulisho vya Taifa wakati hawanavyo.Akijibu, Naibu Waziri Ujenzi, Uchukuzi na Mawasiliano, Atashasta Nditiye alisema kwamba usajili utaanza Mei Mosi, mwaka huu na utafungwa Disemba 31, mwaka huu na baada ya hapo namba zote ambazo hazijasajiliwa zitafungwa.Alisema watafanya marejeo mwezi Septemba, mwaka huu, ili kuona ni changamoto gani zimejitokeza ili kuhakikisha Watanzania wote wanasajiliwa kadiri ya maelekezo ya TRCA.