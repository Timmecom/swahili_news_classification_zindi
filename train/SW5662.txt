 RAIS Salva Kiir wa Sudan Kusini ameingilia kati madai ya muda mrefu ya mishahara ya watumishi wa umma, huku akiwaomba radhi wafanyakazi kutokana na kitendo cha Serikali kushindwa kuwalipa stahiki zao, ikiwamo mishahara kwa miezi kadhaa sasa.Hata hivyo, ameahidi kwamba atahakikisha wafanyakazi wanalipwa malimbikizo ya mishahara yao kwa kuanzia angalau ya miezi sita. Alikaririwa akiyasema hayo kupitia kituo cha redio cha Miraya kilichorusha hotuba ya kiongozi huyo wakati akilihutubia taifa katika kilele cha maadhimisho ya miaka minane ya Uhuru wa nchi hiyo uliopatikana Julai 9, 2011.Rais Kiir alisema serikali yake inapitia changamoto kadhaa za kiuchumi na kuwaomba radhi wafanyakazi wote wa umma. Mwezi uliopita Serikali ilishindwa kuwasilisha makadirio ya mapato na matumizi yake kwa ajili ya mwaka wa fedha wa 2019/2020 kutokana na sababu za kiuchumi, huku siku ya bajeti wabunge wakitoka nje ili kuishinikiza ilipe mishahara wafanyakazi kwanza.