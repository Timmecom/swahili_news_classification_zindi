 KOCHA Mkuu wa klabu ya Yanga, Luc Eymael amesema licha ya kuikuta timu ikiwa katikati ya msimu wa Ligi Kuu Tanzania Bara, lakini atahakikisha anaipatia matokeo mazuri.Kocha huyo aliyasema hayo jana mara baada ya kuwasili kwenye Kiwanja cha ndege cha Kimataifa cha Zanzibar. Alisema kuwa anajuwa kuwa timu ipo katikati ya ligi, lakini akiwa kama mwalimu atahakikisha anatoa Mafunzo mazuri kwa wachezaji na kupata matokeo mazuri. Aidha, Kocha huyo ameelezea pia sababu za kuchagua kujiunga na klabu hiyo yenye maskani yake Kariakoo mitaa ya Twiga na Jangwani jijini Dar es Salaam.Alisema kuwa kitu kikubwa kilichomvutia Yanga ni kutaka kuiwezesha timu hiyo kufanya vizuri katika mashindano ya kimataifa. Aidha, alisema kuwa anaifahamu sana timu hiyo na imekuwa ikiwa na maendeleo mazuri kwenye michezo yake ya ligi na ile ya kimataifa itakayocheza. Naifahamu sana timu hii kutokana na kufanya vizuri katika mechi zake za kimataifa na nimefurahishwa na maendeleo yake nimekuja kukifanya kile ambacho wanayanga wanachokihitaji,  alisema.Alisema ana matumaini ya kutimiza malengo ya klabu hiyo ya kufanya vizuri katika ligi na kimataifa. Akizungumzia timu ya Simba alisema kuwa anaifahamu timu hiyo kupitia baadhi ya wachezaji akiwemo Meddie Kagere lakini kuhusu timu hizo kufikia hatua ya fainali hawezi kulizungumzia kwa sababu yeye sio mchezaji.Ofisa Habari wa Yanga, Hassan Bumbuli alisema mapema jana kuwa kocha huyo ataingia mkataba mara baada ya timu hiyo kurejea jijini Dar es Salaam.