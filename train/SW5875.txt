 KMC leo itakuwa kwenye Uwanja wa Taifa Dar es Salaam kucheza mechi ya marudiano ya hatua ya awali kwenye Kombe la Shirikisho dhidi ya AS Kigali ya Rwanda.Wawakilishi hao wa Tanzania kwenye michuano hiyo wanahitaji usindi kusonga mbele baada ya kutoka suluhu katika mechi ya kwanza iliyochezwa Kigali wiki mbili zilizopita. Kocha Mkuu wa KMC, Jackson Mayanja alisema maandalizi yote kwa wachezaji wake yamekamilika na anamatumaini makubwa ya kupata matokeo mazuri. Maandaalizi ya kikosi changu yapo sawa tunachokisubiri ni muda ufike tupambane uwanjani kutafuta matokeo na najua tunakazi kubwa ya kuhakikisha tunapata ushindi na nimeshawaambia wachezaji wangu wacheze kwa kujiamini na kutumia nafasi tutakazo zipata,  alisema Mayanja.Alisema bado anawakosa wachezaji wanne muhimu na wenye uzoefu hususani kwenye safu ya ushambuliaji ambao walikosekana pia katika mechi ya kwanza kutokana na kutopata leseni.Kulingana na changamoto hiyo anatarajiwa kuwatumia wachezaji wengine waliorejea kikosini baada ya kuwa nje kutokana na kuwa majeruhi kama Salum Aiyee na James Msuva.Licha ya KMC kupewa nafasi kubwa ya kuibuka na ushindi kulingana na kiwango cha mechi ya awali wakiwa ugenini bado mchezo huo unatarajiwa kuwa mgumu kwa pande zote kwakuwa Kigali nao watakuwa wamejipanga kiushindani wakijua fika wapo ugenini na ushindi wowote unaweza kuwavusha hatua inayofuata.