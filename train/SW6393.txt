 TIMU ya soka ya Taifa ya vijana chini ya umri wa miaka 17, Serengeti Boys jana ilizidi kudhihirisha ubora wake kwa kuifunga Sudan mabao 5-0 katika mechi ya michuano maalumu ya Cecafa Kanda ya Afrika Mashariki na Kati. Michuano hiyo ni maalumu kutafuta timu itakayofuzu fainali za kombe la mataifa Afrika  Afcon  itakayofanyika nchini mwakani.Matokeo hayo yanaifanya Serengeti Boys kuongoza kundi kwa uwiano mzuri wa mabao baada ya kulingana pointi na Rwanda iliyo nafasi ya pili kwenye msimamo, zote zikiwa zimefuzu nusu fainali. Serengeti Boys ilianza kuhesabu mabao katika dakika ya 11 baada ya kipa wa Sudan, Omer Khamis kujifunga akiwa kwenye harakati za kutaka kuokoa shuti la Edson Mshirakandi.Timu hizo zilikwenda mapumziko Boys ikiwa mbele kwa bao 1-0 kabla Kelvin John aliyekuwa nyota kwenye mchezo huo hajaongeza bao la pili katika dakika ya 46 kwa shuti la pembeni lililojaa moja kwa moja wavuni. John aliifungia Serengeti Boys bao la tatu katika dakika ya 61 kwa shuti baada ya kuunganisha pasi ya Morice Abraham, dakika chache baadae Angiri Ngoda aliifungia Serengeti bao la nne kabla hajahitimisha karamu hiyo ya mabao katika dakika ya 79.Ngoda, alifunga bao hilo la tano baada ya kumalizia kazi nzuri ya Ladaki Chasambi. Serengeti ilikuwa na uwezo wa kupata mabao mengi jana kama ingezidisha umakini na kuepuka kucheza kwa kuotea. Aidha, katika dakika ya 54 timu hiyo ilikosa mkwaju wa penalti uliopigwa na Salum Lupepo ambapo ilipanguliwa na kipa wa Sudan. Serengeti sasa inasubiri mechi ya mwisho dhidi ya Rwanda ambayo itakuwa ya kukamilisha ratiba.