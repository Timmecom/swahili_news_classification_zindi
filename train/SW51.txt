 KAMA ulifi kiri mshambuliaji mpya wa Azam, Obrey Chirwa angeweza kutumia muda kuzoea mifumo na mazingira ya timu hiyo ili kurejesha makali yake, hiyo haipo hivyo kutokana na anachokifanya mshambuliaji huyo kwa sasa katika timu hiyo. Ukiachana na bao lake la kwanza tangu atue Azam alilofunga juzi katika mechi yao ya kirafiki dhidi ya timu ya taifa chini ya miaka 23 iliyopigwa Azam Complex, Dar es Salaam ambapo Azam iliibuka na ushindi wa mabao 2-0.Lakini moto anaouwasha anapokuwa katika mazoezi ya timu hiyo, imekuwa dalili kubwa ya kuendeleza makali yake katika mechi za Ligi Kuu. Hii imeonekana kuwa tofauti na alipotua Tanzania kwa mara ya kwanza kuja kuichezea Yanga akitokea FC Platinum ya Zimbabwe kwani alitumia muda mrefu kuizoea na kuendana na kasi ya ligi ya Tanzania.Kikubwa kilichoonekana ni matunda mazuri ya mapema kutoka kwa Chirwa ni namna anavyoingia mapema kwenye mifumo ya timu hiyo na cheche zake anazoonesha ikiwa ni pamoja na kufahamiana vizuri kiuchezaji na wachezaji aliowakuta katika kushirkiana kumdidimiza mpinzani. Kikosi kinaendelea kujipanga vilivyo na hata mshambuliaji wetu mpya, Chirwa amekuwa akionesha kitu kikubwa katika mazoezi na kama unavyojua mchezaji mpya lazima aanze kwa kuzoea mazingira na kisha kufahamiana kiuchezaji na wenzake.  Lakini yeye amekuwa akiingia kwenye mifumo ya benchi la ufundi mapema na amekuwa akionesha ari kubwa huku akizoeana na wenzake katika kutekeleza majukumu ya uwanjani kwa ufanisi mzuri, kwa hiyo unaweza kuona ni chachu nzuri,  alisema Jaffar Idd ambaye ni Ofisa Habari wa Azam.Chirwa ametua katika kikosi hicho akifahamika uwezo wake kwa ajili ya kuendeleza wimbi la ushindi la timu hiyo iliyoanza nao tangu kuanza kwa msimu huu na kufanikiwa kukaa kileleni mwa msimamo wa Ligi Kuu kwa pointi 30 baada ya mechi 12.Wakati huohuo, leo Azam inaingia siku ya tano tangu irejee mazoezini mapema kwa ajili ya kujiandaa na mechi yao dhidi ya Ruvu Shooting itakayopigwa Novemba 22, mwaka huu.Kurejea huko mapema kuanza mazoezi wakati wachezaji wengine wakiwa katika timu zao za taifa ni kutokana na kuhitaji pointi tatu muhimu na si vinginevyo katika mechi hiyo itakayopigwa Uwanja wa Azam Complex, Dar es Salaam. Ofisa Habari wa Azam, Jaffar Idd ameeleza kwamba maandalizi yao kuelekea mchezo huo yanakwenda vizuri na mbinu za kocha wao Hans van Der Pluijm zimekuwa zikiingia vizuri kwa wachezaji hao, wakifanya vile wanavyoagizwa.