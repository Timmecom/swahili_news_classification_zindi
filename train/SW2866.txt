 MABINGWA wa kihistoria, Yanga, leo wanashuka kwenye Uwanja wa Taifa Dar es Salaam kusaka pointi tatu katika mchezo wa Ligi Kuu soka Tanzania Bara dhidi ya Biashara United ya Mara.Mchezo huo unatarajiwa kuchezwa saa 1:00 usiku huku Yanga ikipewa nafasi kubwa ya kuibuka na ushindi kutokana na mwenendo wa timu zote mbili kwenye ligi.Ni mchezo muhimu kwa Yanga inayogombea uongozi na Azam FC, inahitaji ushindi ili kupanda tena juu ya msimamo baada ya wanalambalamba hao kuwashusha baada ya ushindi wao wa juzi wa mabao 4-0 dhidi ya Mbao.Yanga na Azam ndizo hazijapoteza mchezo wowote wa ligi ambapo pia zimekuwa zikitumia vizuri viwanja vya nyumbani kupata matokeo.Katika mchezo uliopita, iliyoucheza ugenini Mbeya ilishinda mabao 3-1 dhidi ya Tanzania Prisons. Kwa sasa inashika nafasi ya pili kwa pointi 38 baada ya kucheza michezo 14, kushinda 12 na kupata sare mbili.Kocha Mkuu wa Yanga, Mwinyi Zahera alisema atawakosa nyota wake muhimu Ibrahim Ajibu na Mrisho Ngassa wanaotumikia adhabu ya kadi, lakini baadhi waliokosekana michezo iliyopita wamerejea kama Papy Tshishimbi, Kelvin Yondani na Gadiel Michael huku mshambuliaji wao Haritier Makambo akiwa hana uhakika wa kucheza baada ya jana kuumia mazoezini.Alisema:  Tumejiandaa vizuri kuwakabili Biashara maana mara zote unapocheza na timu ndogo ambazo zipo chini kwenye msimamo zinakamia, hivyo tumejiandaa vyema kuhakikisha tunapata ushindi. Biashara United licha ya kuwa inashika mkia ikiwa na pointi 10, sio timu ya kubeza, mchezo unaweza ukawa mgumu kutokana na ukweli kuwa wanatafuta matokeo mazuri kujiokoa kwenye hatari ya kushuka daraja.Timu hiyo ya Mara imeshinda mchezo mmoja katika michezo 14 iliyocheza, wakipata sare saba na kupoteza sita.Mchezo mwingine utakaochezwa leo ni Coastal Union ikiwakaribisha Mbeya City kwenye uwanja wa Mkwakwani Tanga.Timu hizo ziko kwenye ubora zikifuatana kwenye msimamo, Mbeya City ikiwa inashika nafasi ya tano ikiwa na pointi 22 sawa na Coastal iliyo nafasi ya sita.Katika hatua nyingine, Kamati ya uchaguzi ya Shirikisho la Soka Tanzania (TFF) imewaengua wagombea sita kati ya 20 waliojitokeza kufanyiwa usaili kwa ajili ya kugombea nafasi mbalimbali za uchaguzi wa Yanga, unaotarajiwa kufanyika Januari 13, mwakani.Akizungumza na waandishi wa habari jana kuhusu waliopita kwenye usaili huo wa siku tatu, Mwenyekiti wa Kamati hiyo, Malangwe Mchungahela aliwataja walioenguliwa kuwa ni Erick Ninga aliyekuwa akigombea nafasi ya Mwenyekiti na Yono Kevela aliyekuwa anawania nafasi ya Makamu Mwenyekiti.Alisema Ninga aliyeunguliwa kwa sababu taarifa alizojaza kwenye fomu na nyaraka zake alizopeleka zinatofautiana na Kevela aliyenguliwa kwa sababu tangu mwanzoni alichukua fomu mbili na kanuni haziruhusu.Alisema wajumbe wanne walioenguliwa kutokana na kushindwa kufika kwenye usaili huo ni Hamad Islam, Seko Jihadhari, Leonard Marango na Bernard Mabula.Wengine waliopitishwa kugombea ni Dk Jonas Tiboroha na Mbaraka Igangula wanaowania nafasi ya Mwenyekiti na Titus Osoro na Salum Chota wanaowania nafasi ya makamu mwenyekiti.Waliopitishwa kugombea ujumbe wa Kamati ya Utendaji ni Benjamin Mwakasonda, Sylvestre Haule, Salim Seif, Shafil Amri, Said Kambi, Dominick Francis, Ally Msigwa, Arafat Hajji, Frank Kalokola, Ramadhani Said, Christopher Kashiririka na Athanas Kazige.