 KABLA ya mechi za jana za michuano ya Mataifa ya Afrika, Afcon 2019, mshambuliaji wa Uganda Emmanuel Okwi alikuwa miongoni mwa wanaoongoza katika kuwania kiatu cha dhahabu. Okwi na timu yake wako Kundi A wakiwa na wenyeji Misri, Zimbabwe na Congo DR. Mshambuliaji huyo amefunga mabao mwili mpaka sasa wakichuana na Mickael Pote wa Benin na Michael Olunga wa Kenya. Okwi aliliambia gazeti hili kuwa lengo lake ni kuweka historia kwa kuibuka mfungaji bora wa michuano hii. Najua ushindani mkali, washambuliaji wapo wengi lakini nitajitahidi kufunga kila mechi ili nipate kiatu cha dhahabu,  alisema. Uganda inamaliza mechi ya makundi leo dhidi ya wenyeji Misri, katika mchezo unaotarajia kuwa mkali na wa kusisimua. Uganda, The Cranes, ipo kwenye nafasi nzuri ya kusonga mbele hatua ya mtoano endapo itashinda au kupata sare ya aina yoyote katika mchezo wake huo wa mwisho.Baadhi ya wenye bao moja moja ni Mbwana Samatta na Simon Msuva wa Tanzania, Adam Traore wa Mali, Mohamed Salah, Mohamed Trezguet wa Misri na Andre Ayew wa Ghana