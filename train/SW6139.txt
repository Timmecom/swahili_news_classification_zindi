 DROO ya hatua ya 16 ya michuano ya Ligi ya Mabingwa Ulaya imepangwa jana na Liverpool itacheza na miamba ya Ujerumani, Bayern Munich huku Manchester United ikipewa Paris St-Germain (PSG).Kwa mujibu wa droo hiyo, mabingwa wa Ligi Kuu Manchester City na Tottenham pia watacheza na timu za Bundesliga ambapo City itakutana na Schalke na Spurs itacheza na Borussia Dortmund. Mechi za kwanza zimepangwa kuchezwa kati ya Februari 12-13 na 19-20 na mechi za marudiano zitakuwa Machi 5-6 na Machi 12-13 mwakani.Katika hatua hiyo ya 16 timu zilizo nchi moja hazipangwi pamoja au timu zilizocheza kwenye hatua ya makundi. Aidha, mabingwa watetezi Real Madrid watakutana na mabingwa wa Uholanzi Ajax, iliyoingia hatua hiyo ya mtoano kwa mara ya kwanza tangu msimu wa mwaka 2005-06, huku mabingwa wa Serie A Juventus wakipangwa na mabingwa wa ligi ya Europa Atletico Madrid. Mabingwa wa Hispania Barcelona wamepangwa na Lyon ya Ufaransa huku Roma ya Italia ikimenyana na Porto ya Ureno.Liverpool, ambayo ilifungwa mabao 3-1 na Real Madrid kwenye fainali msimu uliopita, imekwepa kukutana na miamba ya Hispania kwenye droo hiyo ya jana na kuisakizia Ajax iliyocheza na Bayern kwenye makundi. Liverpool haijacheza na Bayern iliyofuzu nusu fainali saba katika misimu tisa iliyopita kwenye michuano hiyo tangu ilipobadilishwa jina kuwa Ligi ya Mabingwa. Mabingwa hao wa Ujerumani ambao wako chini ya Niko Kovac wanataabika kwenye Bundesliga msimu huu wakiwa nafasi ya tatu kwenye msimamo, tofauti ya pointi tisa nyuma ya vinara.