 NCHI za Kiafrika zimeiomba China kuhakikisha kuwa ufadhili ama mikopo inayotoa kwa nchi hizo inalenga katika miradi ya kikanda itakayoziunganisha na kuzinufaisha nchi hizo kiuchumi.Tanzania imeitaka China kuhakikisha kuwa miradi ya maendeleo inayowekeza nchini iwe ya manufaa kwa pande zote mbili.Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi aliyasema hayo Beijing, China katika mkutano wa waratibu wa Jukwaa la Ushirikiano Kati ya China na Afrika (FOCAC) alipopata fursa ya kuzungumza katika mkutano huo.Alisema endapo China itazisaidia kwa ufadhili ama kwa mikopo nafuu kuwekeza katika miradi hasa ya miundombinu itakayoziunganisha nchi za kiafrika kwa kiasi kikubwa itazisaidia nchi hizo kufanya biashara zenyewe kwa zenyewe itaziwezesha kupiga hatua za kimaendeleo na kiuchumi na hivyo kujitegemea.Aliongeza kuwa mkutano huo wa FOCAC umekuwa ni wa manufaa kwa kuwa nchi zenyewe za kiafrika zimepata fursa ya kutaja baadhi ya miradi ya kipaumbele kutokana na uhitaji wa nchi husika huku akiitaja miradi hiyo kuwa ni pamoja na uzalishaji wa umeme kwa kutumia maji kwa kuwa nchi nyingi za Kiafrika bado zina vyanzo vingi vya maji vinavyoweza kuzalisha umeme ambao utakuwa ni wa bei nafuu na kusaidia katika ujenzi wa viwanda.Aidha katika mkutano huo wa siku mbili nchi 53 za Kiafrika zimeitaka China pia kuhakikisha inasaidia ama kufadhili katika kuinua uwezo wa kitaaluma utakaowawezesha vijana kwa Kiafrika kujiajiri na kupata wataalamu wabobezi katika masuala mbalimbali kutokana na uwekezaji hasa wa viwanda na miundombinu utakaofanywa kwa pamoja na China na nchi za Kiafrika.Akizungumza baada ya kumalizika kwa mkutano huo, Profesa Kabudi alisema Tanzania imesisitiza kuwa katika miradi ya uwekezaji ya misaada ama ile ya mikopo nafuu inayoelekezwa Tanzania iwe ni ile yenye manufaa kwa pande zote mbili kama anavyosisitiza Rais wa Jamhuri ya Muungano wa Tanzania John Magufuli.