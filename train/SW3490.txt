 Kauli hiyo imetolewa juzi na Katibu Mkuu Kinana, wakati akizungumza na wananchi wa Kijiji cha Mtina, katika Kata ya Nalasi wilayani Tunduru ambapo aliahidi kutumia nafasi yake kushirikiana na wabunge kuwasaidia wananchi ili kuhakikisha tatizo hilo linakwisha.Pamoja na kuwasaidia kupata suluhisho pia aliahidi kuwasilisha kwa Rais Jakaya Kikwete ripoti maalumu ya ukweli kuhusu matatizo ya korosho katika mikoa hiyo.Taarifa hiyo atamtolea Rais Kikwete kutokana na kuona na kusikia kilio cha wananchi, licha ya kwamba Kamati Kuu (CC), ilitoa maagizo ya kutafutwa kwa ufumbuzi wa wakulima wa korosho bado hawajapata ufumbuzi wa tatizo hilo.Katika kuonesha kukerwa, Kinana alisema Waziri mwenye dhamana na kilimo anatakiwa kuangalia namna bora na ya haraka katika kushughulikia matatizo ambayo yanachangiwa na mfumo mzima wa ununuzi korosho ambao hawausaidii wakulima badala yake unawapunja.Alisema mfumo wa kulipwa kwa awamu, kupitia vyama vya ushirika na kununua mfanyabiashara mmoja, unaumiza wakulima na wanachokipata ni kupewa hadithi nyingi ambazo hazina tija kwao. Tunataka kuona Chiza anamaliza tatizo la wakulima wa korosho wa mikoa ya Kusini na kama atashindwa apime mwenyewe,  anasema Kinana.Alifafanua kwamba ni vema wizara hiyo, ikashughulikia matatizo ya wakulima hao kuanzia bei ya korosho, soko lake na ufufuaji wa viwanda vya kubangua, iwapo watashindwa wanatakiwa kupisha wengine wenye uwezo wa kumaliza matatizo hayo ambayo yanachosha kusikika.Alisema Rais Kikwete alishatoa maagizo kwa wizara hiyo kuhakikisha wanashughulikia tatizo la korosho, lakini bado lipo ndio maana wananchi wanaendelea kulalamika kwa kutopata ufumbuzi wa kudumu.Kinana alisema ni muda mrefu umepita tangu Rais Kikwete alipotoa maagizo ya kumalizwa kwa tatizo la bei ya korosho na kutafutwa kwa soko la uhakika.Mbunge wa Tunduru Kusini, Mtutura Mtutura (CCM), alimwambia Kinana kwamba katika kumaliza tatizo la wakulima wa korosho wamefanya uamuzi mgumu wa kutafuta matajiri watakaonunua zao hilo kwa kuwashindanisha kuanzia Sh 1,000 na watatakiwa kuwalipa wakulima fedha zao zote kwa wakati huo huo.