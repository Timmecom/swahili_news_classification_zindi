 MABINGWA watetezi wa michuano ya Klabu Bingwa Afrika Mashariki na Kati (Kombe la Kagame), Azam FC watawakosa nyota watano katika michuano hiyo kutokana na sababu mbalimbali.Michuano hiyo inatarajiwa kuanza Dar es Salaam mwishoni mwa wiki hii na Azam imepangwa kundi A pamoja na timu za JKU ya Zanzibar, Kator FC ya Sudan Kusini na Vipers kutoka Uganda.Ratiba inaonesha kuwa mabingwa hao watetezi ambao walilinyakua taji hilo mwaka 2015 mara ya mwisho kufanyika michuano hiyo, wataanza kucheza na Kator kwenye Uwanja wa Azam Complex Chamazi.Akizungumza na gazeti hili jana, Meneja wa Azam FC, Philip Alando, amesema, kikosi chao kinaendelea na mazoezi ya kujiandaa na michuano hiyo licha ya kuwakosa wachezaji wake watano wa kikosi hicho.Aliwataja wachezaji hao kuwa ni beki wao Yakub Mohammed, Daniel Amoah, Iddy Kipagwile, Salim Hoza na kiungo waliyemsajili hivi karibuni kutoka Singida United, Tafadzwa Kutinyu.Amesema, Kipagwile pamoja na Hoza wamepata likizo fupi baada ya wote wawili kufunga ndoa Ijumaa iliyopita, huku Amoah akiwa bado anasumbuliwa na majeraha na waliobakia wapo kwenye mapumziko ya kawaida na wanatarajiwa kurudi mwanzoni mwa mwezi ujao. Timu inaendelea na mazoezi yake ya kuelekea michuano hiyo ambayo kwetu ni muhimu kama unavyojua sisi ndio mabingwa watetezi, baada ya kucheza mechi ya kirafiki na Green Warriors na kutoka sare ya kufungana bao 1-1, leo (jana) tutataendelea na mazoezi ya pamoja.