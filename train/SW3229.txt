 MABINGWA watetezi wa Ligi Kuu ya Soka Tanzania Bara, Simba, leo watakuwa na kibarua kigumu cha kutaka kuendeleza ushindi katika mchezo wake na timu ya JKT Tanzania utakaochezwa Uwanja wa Jamhuri wa Morogoro.Mchezo wa leo unatabiriwa kuwa mgumu kwa timu zote mbili kutokana na Simba kuhitaji ushindi ili iendelee kujiweka vizuri kwenye kutetea taji lake huku JKT ikihitaji kujiweka sawa ili ibaki kwenye ligi kwani haipo salama sana. Mechi hiyo ni ya pili kufanyika katika Uwanja wa Jamhuri baada ya Simba kuufanya uwanja wake wa nyumbani kupisha matengenezo kwenye Uwanja wa Taifa. Simba inaingia kwenye mechi hiyo ikiwa na pointi 57 na ushindi wa leo unaweza kuisogeza mbali zaidi.Simba kwa sasa inajivunia kuwa na hazina ya mabao ya kufunga tofauti na timu zinazoshiriki Ligi Kuu kwa vile hadi sasa imefikisha mabao 41 wakati wapinzani wake wakuu Azam FC wakiwa na mabao 28 na Yanga ina mabao 26 ya kufunga. JKT ipo nafasi ya 13 kwenye msimamo ikiwa na pointi 31, kwa maana hiyo ushindi leo ni muhimu kwake. Kwa sasa timu hiyo inaongozwa na kocha Abdallah Balesi aliyekatishiwa mkataba wake na Prisons kutokana na kuwa na mwenendo mbaya kwenye ligi kabla haijakaa sawa baada ya kocha huyo kuondoka.Balesi amechukua mikoba ya Bakari Shime ambaye pia alikatishiwa mkataba na timu hiyo kutokana na kuwa na mwenendo mbaya. Mechi ya kwanza iliyofanyika kwenye uwanja wa Mkwakwani Tanga, JKT Tanzania ilifungwa mabao 2-0 hivyo ni kazi kwao kubadili matokeo leo.Simba inatambia safu yake ya ushambuliaji na hivyo mabeki wa JKT watakuwa na kazi ngumu ya kuwazuia washambuliaji wenye uchu wa mabao kama Meddie Kagere na nahodha John Bocco aliyefunga mabao mawili mechi iliyopita huku Kagere akifunga bao moja. Kocha Mkuu wa Simba, Patrick Aussems aliliambia gazeti hili kuwa anaichukulia mechi hiyo kwa uzito wa hali ya juu. Aussems alisema, kila mchezo wa Ligi Kuu kwao una umuhimu mkubwa katika kusaka ushindi utakaochangia kutetea taji lao.