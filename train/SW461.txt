 SERIKALI ya Mapinduzi ya Zanzibar imesema marekebisho ya sheria ya vyama vya ushirika ya mwaka 2018 lengo lake ni kuleta ufanisi na kusaidia kukuza uchumi wa wananchi binafsi.Hayo yamesemwa na Waziri wa Kazi uwezeshaji Wanawake na Watoto, Mouldine Castico wakati akiwasilisha muswada wa marekebisho ya sheria ya vyama vya ushirika namba 4 ya mwaka 1986 na kuweka sheria mpya ya mwaka 2008.Amesema sheria hiyo inahitaji kufanyiwa marekebisho makubwa kwa lengo la kuleta ufanisi wa vyama vya ushirika kuwa sehemu ya ajira.Amesema serikali imejipanga kuona vyama vya ushirika vinafanya kazi kwa maslahi ya walengwa zaidi katika kukuza uchumi na pato la wananchi.Alisema Zanzibar katika miaka ya 1980 ilikuwa na vyama vya ushirika imara ambavyo vilisaidia kuzalisha vyanzo vya uchumi ikiwemo kumiliki maduka makubwa ya bidhaa mbalimbali pamoja na magari ya abiria. Marekebisho ya sheria ya vyama vya ushirika yamelenga katika kuhakikisha sekta hiyo inakuwa tegemeo katika kukuza uchumi na kupambana na umasikini,  alisema.Mwenyekiti wa kamati ya habari na wanawake ya Baraza la Wawakilishi, Mwantatu Mbaraka alisema marekebisho ya sheria hiyo ni muhimu kwa ajili ya kufanya vyama vya ushirika kuchukua nafasi ya kukuza uchumi na pato la wananchi.Amesema yapo mafanikio makubwa yaliyopatikana vijijini kutokana na wanawake kuunda vikundi vya kuweka na kukopa ambavyo vimesaidia kukuza kipato chao na kujitegemea.Alitoa mfano kwamba, vyama vya ushirika miongoni mwa wadau wake wakubwa ni wanawake ambao wamejitokeza kwa wingi kuwekeza sekta hiyo. Kamati yangu imefurahishwa na muswada huu ambao matarajio yake makubwa utasaidia na kuwezesha vyama vya ushirika kufikia malengo yake na kukuza uchumi na kupambana na umasikini,  amesema.