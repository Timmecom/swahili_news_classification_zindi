 AFC ni moja ya timu kongwe jijini Arusha na ni moja ya timu yenye historia kubwa mkoani humo, lakini ni moja ya timu yenye kucheza Ligi Daraja la Kwanza katika mazingira magumu sana baada ya wadau na mashabiki kusuasua kuichangia timu hiyo.Timu hiyo ya Arusha ni ya wanachana na wanachama wake hawazidi 100 na ni timu pekee naweza kusema kuwa inayopendwa na wakazi wa Jiji la Arusha kuliko timu yoyote, lakini wengi wao hawana msaada kwa timu hiyo.TIMU YA KUSAIDIANAAFC ilianzishwa katika miaka ya 1990 kama timu ya starehe na baadhi ya wadau wa soka jijini Arusha na maudhui yake ni kujikusanya na kufanya mazoezi ya pamoja na kusaidiana kwa shida na raha. Maudhui hayo yalionekana kushika kasi na kufanya wadau wengi kuikubali timu hiyo na kujitokeza kujiunga nayo kutokana na malengo yake yenye tija katika jamii.Uongozi wa AFC uliijenga timu hiyo katika misingi yenye kukubalika ndani ya Mkoa wa Arusha, nje ya Mkoa na hata nje ya nchi, kwani timu hiyo ilikuwa na mahusiano mazuri ya kirafiki na timu ya Malindi ya Zanzibar iliyokuwa ikiongozwa na mfanyabiashara maarufu kisiwani humo, Naushad Mohamed. Mbali ya hilo AFC pia ilikuwa na uhusiano mzuri na timu ya AFC Leopard ya nchini Kenya na Agaza ya Togo, zote ziliwahi kuja Jijini Arusha kucheza michezo ya kirafiki na AFC na timu nyingine ziliandaliwa na wenyeji lengo lilikuwa kudumisha undugu na mahusiano ya dhati kwa timu hizo.Viongozi wa AFC wa kipindi hicho waliwahi kualikwa Zanzibar na mmiliki wa Malindi wa wakati huo na lengo ni kufahamiana na kuisaidia timu hiyo ilipokuwa ikishiriki mashindano ya kimataifa ikiiwakilisha Zanzibar, ambapo kambi iliwekwa Jijini Arusha chini ya uangalizi wa uongozi wa AFC. Hayo yote yalifanyika wakati huo AFC ikiwa timu ya starehe na sio timu ya ushindani wala haikuwa timu ya kushiriki ligi yoyote hapa nchini kutokana na misingi yake.Mikakati na mipango hiyo iliwakuna sana viongozi wa Chama Cha Soka Mkoa wa Arusha (ARFA) kilichokuwa kikiongozwa na Mwenyekiti Alhaji Muhidini Ndolanga na wadau wengine wa soka na kuifanya timu hiyo kukubalika zaidi na wakazi wa Jiji la Arusha na vitongoji vyake. Nyakati hizo Arusha kulikuwa na timu moja ya Daraja la Kwanza ambayo ilikuwa ikimilikiwa na Kiwanda cha Bia cha Arusha, lakini uongozi wa juu uliamuwa kuvunja timu zote nchini ilizokuwa ikiziendesha, na timu ya Arusha ilikabidhiwa kwa Mkuu wa Mkoa wa Arusha wa wakati huo.ARFA haikufikiria mara mbili, moja kwa moja ilikabidhi timu hiyo kwa uongozi wa AFC na kuindesha katika misingi na malengo yale yale ya awali na kukubalika zaidi mkoani Arusha na nje ya Mkoa na kufanya vema katika ligi katika muda mrefu kabla ya viongozi waliokuwa wakiiongoza kujiuzulu wote kwa sababu ambazo sihitaji kuzisema kwa sasa kwani sio malengo ya makala hii.Baada ya hapo timu ya AFC haijawahi kukaa sawa hadi leo na imekuwa timu ikiongozwa na baadhi ya viongozi wengi wababaishaji na sio watu wa mpira na wenye kujali zaidi maslahi yao na kufikia hatua timu hiyo kushuka daraja na baadae kupanda na imekuwa timu yenye kuendeshwa kwa stahili ya omba omba kila msimu bila ya kwenda na wakati uliopo. Makala haya imejaribu kuwakumbusha wadau wa soka mkoani Arusha jinsi AFC ilikotoka, ilipo na inakokwenda na tunapaswa kujiuliza kwa sasa hivi, nani ameiroga timu hiyo hadi kushindwa kukaa sawa kama ilivyoanza miaka ya nyuma na nini kifanyike ili timu hiyo ilirudi katika enzi hizo za uongozi bora na timu bora kwa faida ya wote?MFUMO MPYAKwanza kabisa ningependa kuwakumbusha na kuwashauri wanachama na mashabiki wa AFC kuwa uendeshaji wa timu za soka kwa sasa umebadilika sana, hivyo ili timu hiyo iweze kusimama na kutisha kama zamani inapaswa kuongozwa na viongozi wasioitegemea timu, kwani viongozi wa namna hiyo katika karne hii hawahitajiki kabisa. Pili, mfumo mzima wa uendeshaji timu unapaswa kubadilika na kwenda na wakati na ndio maana timu kubwa kama Simba na Yanga zinatoka katika mfumo huo na kuanza kubadilika katika uendeshaji.Tatu, hakuna timu yoyote nchini yenye wanachama inayoweza kufanikiwa kimaendeleo katika karne hii ya sayansi na teknolojia kwa kujiendesha kwa kutembeza bakuli la kuomba omba kwa malengo ya kulipia usajili wa wachezaji, kulipa mishahara, kulipia kambi na gharama nyingine za uendeshaji, hilo halipo.Wanachama wa AFC kwa kauli moja wanapaswa kuchukuwa uamuzi sahihi na kwa wakati sahihi kuondokana na hali iliyopo na kwenda na wakati ili timu hiyo iweze kusimama na kutisha kama zamani, tofauti na hapo tutakuwa tukilaumiana na kushutumiana kuisaliti timu hiyo wakati wasaliti ni wanachama wenyewe.Arusha ni Jiji la kitalii kuna kampuni nyingi za kitalii, wafanyabiashara wa madini ya aina mbalimbali hawawezi kutoa fedha zao hovyo hovyo bila ya kuwa na faida hivyo ni wakati kwa wanachama wa AFC kuamua kuiendesha timu hiyo kisasa kwa kampuni za kitalii, kampuni za madini au mtu binafsi ili waweze kuwekeza kisasa na sio ilivyo sasa.Wanachama wa AFC ndio wenye kisu kwa sasa ama kuimaliza timu hiyo au kuikomboa timu hiyo na wasitegemee miujiza katika hilo kwani soka la sasa kiuendeshaji halihitaji mjadala bali ni uamuzi wa kubadilika na kwenda kisasa zadi tofauti na zamani. Ukiachilia mbali timu za Simba na Yanga zenye wanachama wenye uwezo mkubwa kifedha lakini bado zimekuwa zikiyumba na sasa zimeamua kuondokana na uendeshaji wa kizamani wa omba omba kwa wanachama wenye uwezo kifedha kwa kuwa wameona wazi kuwa waendako wanaweza kukwama licha ya baadhi ya wanachama kupinga mfumo huo.Mwisho nawashauri viongozi na wanachama wa AFC ili timu hiyo iweze kutamba kama zamani haina budi kubadilika kuingia katika mfumo mwingine wa kiuendeshaji tofauti na hapo suala la kulaumiana na kushutumiana litakuwepo na litaendelea kuwepo. Wakati ni huu kwa AFC kuondoka na mfumo wa omba omba na kwenda katika mfumo wa kisasa ili timu hiyo iweze kuwa tishio Arusha na nchini kwa ujumla na hilo linapaswa kufanywa haraka kwa faida ya soka la Arusha na kuwakemea wale wote wanategemea timu hiyo kwa maslahi yao kwani nyakati hizo sio zao tena.