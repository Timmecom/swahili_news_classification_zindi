 BARAZA la Mawaziri nchini hapa limetangaza kuongeza mishahara kwa walimu wa shule za msingi na sekondari kwa asilimia 10 katika shule za serikali na binafsi kuanzia Machi mwaka huu.Hatua hiyo imefikiwa na kikao cha mawaziri kilichoongozwa na rais wa nchi hiyo, Paul Kagame. Walimu nchini humo wamefurahishwa na ongezeko hilo na kuwa yamefanyika baada ya maombi ya muda mrefu ya chama chao, hivyo kuamini kuwa mambo mazuri yanakuja. Aliyekuwa Katibu Mkuu wa Chama cha Walimu Rwanda (SNER), Faustin Harelimana, alisema hatua hiyo imeleta ahueni kwani wamekuwa wakiomba kwa muda mrefu.Kwa mujibu wa muundo wa malipo kwa walimu, malipo kwa walimu inategemea kiwango cha elimu pamoja na uzoefu. Novemba mwaka jana, seneta waliomba serikali kuboresha malipo kwa walimu ili yaendane na ukuaji wa uchumi. Walimu kwa miaka kadhaa wakitaka kiwango cha mshahara kufikia angalau Faranga 80,000 za nchi hiyo ili kuweza kukidhi mahitaji muhimu, kwani walimu wanaoajiriwa wakiwa na vyeti kwa shule za msingi wanalipwa faranga 44,000 ,wale wenye diploma Faranga 90,000, huku wenye shahada wakipokea Faranga 120,000.