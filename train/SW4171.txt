 TUME ya Taifa ya Uchaguzi (NEC) imetangaza Julai 18, mwaka huu, itazindua rasmi uboreshaji wa Daftari la Wapigakura na uboreshaji huo, utaanzia mikoa ya Kilimanjaro na Arusha.Akizungumzia uzinduzi huo, Waziri wa Nchi, Ofisi ya Waziri Mkuu, Sera, Uratibu, Bunge na Wenye Ulemavu, Jenista Mhagama amesema uzinduzi huo utafanywa na Waziri Mkuu, Kassim Majaliwa.Amesema tayari NEC imetembelea eneo utakapofanyikia uzinduzi huo katika Uwanja wa Mandela Kata ya Bomambuzi Manispaa ya Moshi na kujiridhisha na maandalizi yaliyofanyika.Mhagama alisema utaratibu huo ni wa kawaida, ambapo sheria inataka NEC kuboresha daftari hilo kama sehemu ya majukumu yake. Sheria inaeleza wazi kuwa Tume ya Uchaguzi inawajibika kuboresha daftari la kudumu la wapigakura mara mbili kati ya uchaguzi mmoja na mwingine ili kukidhi matakwa ya mahitaji ya kisheria , alisema.Akizungumzia hatua zilizochukuliwa na NEC kwenye uboreshaji wa daftari hilo, Mwenyekiti wa NEC, Jaji Semistocles Kaijage, alisema zoezi hilo linalotarajiwa kuzinduliwa Julai 18, mwaka huu, litawahusu wale ambao hawakupata nafasi ya kujiandikisha hapo awali.Alisema uboreshaji huo utawahusu watu wenye umri wa miaka 18 na wale ambao watataka kubadilisha taarifa zao, au wamehama maeneo waliyokuwa wakiishi awali na kuwaondoa kwenye daftari wale waliofariki.Wananchi ambao walikuwa hawajajiandikisha na wangependa kupata vitambulisho vya kupigia kura, wajitokeze ili kutekeleza haki zao za msingi za kuchagua viongozi wa ngazi mbalimbali.Ratiba ya zoezi hilo kwa mwaka 2019/2020 iliyotolewa na NEC inaonesha kuwa uboreshaji huo utamalizika Machi mwakani na utafanyika katika mikoa yote ya Tanzania Bara na Visiwa vya Zanzibar.Kabla ya uandikishaji, siku za kwanza zitatumika kutoa elimu ya mpigakura na kutoa semina kwa asasi za kiraia na wadau wa uboreshaji, sambamba na kutoa mafunzo kwa watendaji na kusajili alama za vidole kwa mfumo wa BVR.