 Katika taarifa aliyoituma kwa vyombo vya habari kupitia kwa Ofisa Habari wa Mkoa wa Mtwara, Evarist Masuha, ilisema Dangote ambaye ni raia wa Nigeria, aliwasili nchini kwa ndege yake binafsi na kutembelea kiwanda chake kuona shughuli za ujenzi zinavyoendelea.Akiwa eneo la ujenzi, tajiri huyo alisema kukamilika kwa kiwanda hicho kutaongeza ajira nchini na faida nyingine kwa wakazi wa eneo husika. Alisema atarudi baada ya wiki mbili kwa ajili ya kuweka jiwe la msingi.Mkuu wa Mkoa huo, Halima Dendego alisema ujio huo unatoa matumaini ya kukamilika kiwanda hicho kitakachotoa fursa nyingi kwa Watanzania. Mratibu wa mradi huo, Esther Duruti alisema ujenzi wa kiwanda hicho umefikia asilimia 80 kwa sasa.