 Katika maonesho hayo zaidi ya washiriki 100 wa kichina kutoka katika miji ya Jiangsu, Zhejiang, Fujian, Guangdong na Hunan wataonesha bidhaa zao mbalimbali kwa wananchi kwa lengo la kuzitangaza na kutoa elimu kwa wajasiriamali wa ndani.Akizungumza na waandishi wa habari, Dar es Salaam jana Mwakilishi wa mambo ya uchumi na biashara wa Jamhuri ya watu wa China hapa nchini, Lin Zhiyong, alisema washiriki wataonesha bidhaa mbalimbali za China zikiwemo mashine za magari, vifaa vya matumizi ya ndani na umeme.Zhiyong Alizitaja bidhaa nyingine kuwa ni bidhaa za matumizi ya kila siku kwa wateja na bidhaa za shule kulingana na mahitaji ya soko la Afrika, hivyo akawataka wananchi kujitokeza kwa wingi kujifunza na kununua bidhaa hizo.Kwa upande wake, Mkurugenzi wa huduma za uanachama kutoka Sekta binafsi nchini (TPSF), Louis Accaro, alisema maonesho hayo yatatoa fursa kwa wajasiriamali wa ndani kujifunza mbinu mbalimbali.