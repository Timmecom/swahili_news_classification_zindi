 MABINGWA watetezi wa Ligi Kuu Bara, Simba SC wamefanikiwa kutwaa ubingwa wa Ngao ya Jamii baada ya kuwalaza Mtibwa Sugar kwa mabao 2-1 katika mchezo uliopigwa Uwanja wa CCM Kirumba, Mwanza.Simba ndio waliokuwa wakwanza kupata bao katika dakika ya 29 kupitia kwa mshambuliaji wao Meddie Kagere baada ya kupokea pasi kutoka kwa Hassan Dilunga na kupiga shuti toka pembeni ya lango lililomshinda kipa Benedicto Tinicco wa Mtibwa.Zikiwa zimepita dakika nne baada ya bao hilo, Mtibwa walisawazisha kupitia kwa Kelvin Sabato kwa shuti kali lililomshinda mlinda mlango wa Simba Aishi Manula.Dakika moja baadae Mtibwa walikaribia kufunga bao la pili lakini mpira uliopigwa na Sabato uligonga mwamba na kutoka nje ya lango.Baada ya bao hilo timu zote zilishambuliana kwa zamu huku kila mmoja akitaka kwenda mapumziko akiwa mbele ndipo Simba wakafanikiwa kupata bao kupitia kwa Dilunga aliyepokea pasi kutoka kwa Emmanuel Okwi.Mpaka sasa Yanga ndio wanaongoza kuchukua Ngao ya Hisani kwa kufanya hivyo mara tano huku Simba ikifanya hivyo mara nne.