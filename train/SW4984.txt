 Mkoa wa Pwani umebaini kuwa maonesho ya bidhaa zinazozalishwa viwandani ni njia mojawapo ya kukuza biashara za wawekezaji na kutatua changamoto zinazowakabili.Mkuu wa Mkoa huo, mhandisi Evarist Ndikilo amesema mjini Kibaha kuwa, maonesho ya kwanza ya viwanda ya mkoa huo yameleta mafanikio makubwa ikiwa ni pamoja na kuvipatia viwanda masoko wakiwemo wateja kutoka mikoa mbalimbali.Ndikilo ameyasema hayo kwenye viwanja vya ofisi ya Mkuu wa Mkoa kabla Naibu Waziri wa Viwanda na Biashara mhandisi Stella Manyanya kufungua maonesho ya pili ya viwanda mkoa wa Pwani.Manyanya amefungua maonesho hayo akimwakilisha Makamu wa Rais Samia Suluhu Hassan. Ndikilo amesema mkoa huo umejipanga na una mazingira rafiki na salama kwa uwekezaji.Amesema maonesho ya mwaka huu yana malengo kadhaa ikiwa ni pamoja na kutoa taarifa kwa umma kuhusu hatua iliyofikiwa katika azma ya mkoa kujenga viwanda, na kuwawezesha wenye viwanda kutangaza bidhaa zao ili kupata masoko na kuwakutanisha na wanunuzi kutoka ndani na nje ya nchi. Lakini tatu ni kuvutia wawekezaji wapya kuja kuwekeza katika mkoa wa Pwani  amesema Ndikilo na kuongeza kuwa, lengo lingine ni kuwawezesha wananchi kuzifahamu bidhaa zinazozalishwa na viwanda mkoani humo na wazitumie.Wenye viwanda 329 wanashiriki kwenye maonesho ya mwaka huu wakiwemo kutoka mikoa ya Tanga na Dar es Salaam.Kwa mujibu wa Ndikilo, hivi sasa Mkoa wa Pwani una viwanda 1,199 vikiwemo vikubwa, vya kati, vidogo na vidogo sana, na kwamba, viwanda zaidi ya 300 vimejengwa katika Serikali ya Awamu ya Tano.