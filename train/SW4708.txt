 SERIKALI imesema ajira za walimu zilizofanyika hivi karibuni ilikuwa ni kujaza nafasi na ajira zitakazofuata ni kupunguza tatizo la uwepo wa walimu ambalo limekithiri, kwani Taifa lina uhaba wa walimu 80,000.Kauli hiyo imetolewa na Naibu Waziri, Ofisi ya Rais, Tawala za Mikoa na Serikali za Mitaa (Tamisemi), Mwita Waitara wakati akijibu swali la nyongeza la Mbunge wa Mwanga, Profesa Jumanne Maghembe (CCM) la upungufu mkubwa wa walimu wa shule ya msingi na kutaka halmashauri ziruhusiwe kujaza ikama.Naibu Waziri Waitara katika majibu yake alikiri kuwa Taifa linakabiliwa na uhaba wa walimu 66,000 kwa shule za msingi na 14,000 kwa shule za sekondari. Waitara alisema hali hiyio inatokana na sababu mbalimbali zikiwamo za walimu hewa, kufariki na uhamisho. Aidha, kwa kutambua matatizo hayo, ajira zilizofanywa baada ya kujiridhisha zimefanyika kuziba nafasi na kwamba zinazofuata zitakuwa ni kupunguza pengo la mahitaji halisi.Mbunge Maghembe alisema hali katika jimbo lake ni mbaya na kwamba wakati wanahitaji walimu 324, wamepelekwa walimu 21 na kwamba shule zaidi ya 50 zina walimu wawili wakati nyingine 40 zina walimu watatu huku zikiwa na madarasa nane kuanzia shule ya awali. Alisema anaamini tatizo sio fedha kwa kuwa ikama ya waliokufa, waliostaafu na kuhama ipo wanachotakiwa serikali ni kuruhusu halmashauri kujaza ikama hiyo.Hata hivyo, Naibu Waziri Waitara alisema haiwezekani kujazwa ikama kiholela kwa kuwa kuna matatizo katika halamshauri nyingi na shughuli hiyo itafanywa baada ya uhakiki wa kutosha. Aidha, alimwambia Mbunge wa Mlimba, Susan Kiwanga (Chadema) kwamba serikali imetoa ikama kuhakikisha walimu waliokwama Kilombero kusambazwa katika vituo vyao husika.Alisema awali kulikuwa na shida ya ikama, lakini kwa sasa tatizo hilo limeondoka. Kiwanga alisema Wilaya ya Kilombero ina upungufu wa walimu 1,084 huku Spika Jon Ndugai naye akisema Kongwa ina upungufu wa walimu zaidi ya 1,000. Ndugai ni Mbunge wa Jimbo la Kongwa mkoani Dodoma.Akijibu swali la msingi la Profesa Maghembe aliyetaka kujua lini serikali itapeleka walimu 384 wanaohitajika wilayani Mwanga, Naibu Waziri Waitara alikiri kuwepo kwa changamoto ya upungufu wa walimu wa shule za msingi nchini, na shule 110 za serikali wilayani Mwanga zilikuwa na walimu 590 ikiwa ni upungufu wa walimu 384.Aidha, alisema Aprili mwaka huu, serikali iliajiri walimu 4,549 wa shule za msingi na sekondari ili kuziba nafasi zilizoachwa wazi katika maeneo mbali mbali nchini ikiwamo Halmashauri ya Wilaya ya Mwanga. Alisema kati ya walimu 3,089 wa shule za msingi na 1,460 wa sekondari Halmashauri ya Mwanga ilipatiwa walimu 21 wa shule za msingi na watano wa shule za sekondari. Naibu Waziri alisema serikali itaendelea kuajiri walimu kwa kadri ya upatikanaji wa fedha.