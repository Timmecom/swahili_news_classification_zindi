 HALMASHAURI zimeagizwa kutenga bajeti yenye mrengo wa kijinsia na ununuzi wa taulo za kike kulingana na vyanzo vya mapato ya ndani.Naibu Waziri wa Nchi , Ofisi ya Rais , Tawala za Mikoa na Serikali za Mitaa (Tamisemi), Mwita Waitara anayesimamia sekta ya Elimu, alisema hayo hivi karibuni mjini Morogoro.Alisema hayo wakati wa kufunga kikao kazi cha wakuu wa idara za halmashauri na Tamisemi. Kikao hicho ni cha kuandaa mwongozo wa uandaaji wa bajeti, kwa mrengo wa kijinsia katika ngazi za halmashauri.Waitara alisema lengo ni kuhakikisha watoto wa kike wa shule za msingi na sekondari waliopevuka, wanapata nafasi ya kushiriki kikamilifu muda wa masomo shuleni.Alipongeza halmashauri za wilaya ya Mbeya, Kisarawe na Kishapu ndizo ambazo mwaka wa fedha uliopita, zilitenga fedha kwenye bajeti zao kutoka vyanzo vya mapato ya ndani, kusaidia watoto wa kike kupata taulo maalumu za kike kwenye shule za sekondari. Naamini kwamba katika bajeti za mwaka wa fedha 2019/2020 ambazo tumeanza kuziandaa sasa kutatokea mabadiliko chanya na tutaona matunda ya mkutano huu na matumizi ya mwongozo huu,  alisema.Waitara alizitaka halmashauri kuboresha mazingira ya shule, ikiwamo kuongeza matundu ya vyoo kwa kuzingatia usawa wa kijinsia , kujenga vyumba maalumu vya wasichana kujisitiri wanapokuwa shuleni. Halmashauri nchini zitengeneze miundombinu rafiki ambayo itawezesha wasichana wa shule kuwa salama na kuhakikisha kila kiashiria cha hatari kinazuiwa ili watoto wa kike wahitimu masomo yao salama,  alisema Waitara.Alitaka halmashauri kuweka adhabu kwa wanaofanya ukatili wa kijinsia, wanaobaka, wanaowapa watoto wa shule mimba na wanaowaoa wafikishwe kwenye vyombo vya sheria .Alisema Tamisemi kwa kushirikiana na Shirika la Umoja wa Mataifa la Idadi ya Watu (UNFPA) na Mtandao wa Jinsia Tanzania (TGNP), umetengeneza mwongozo wa kuingiza masuala ya kijinsia katika sera na mipango yote ya serikali na upo katika mchakato wa mwisho kukamilishwa.Alisema mwongozo huo, utasaidia watendaji wa halmashauri nchini kuanzia watendaji wa vijiji, mitaa na kata wakati wa kuandaa mipango yao, kuzingatia mahitaji muhimu ya wananchi yakiwamo ya kijinsia.Alisema utakapokamilika utaiwezesha Tamisemi kuweka historia ya kuwa kinara wa kusimamia masuala ya kijinsia nchini. Alisema kupitia mpango wa taifa, serikali imedhamiria kutokomeza ukatili wa kijinsia ifikapo mwaka 2022, hivyo watendaji wa halmashauri hasa maofisa mipango, maendeleo ya jamii na ustawi wa jamii, wanapaswa kuupa kipaumbele mpango huo.Ofisa Miradi ya Uchechemuzi wa TGNP Mtandao, Deogratius Temba alisema kikao kazi hicho kilishirikisha wadau muhimu wa masuala ya usawa wa jinsia wakiwamo maofisa mipango, madiwani na wenyeviti wa halmashauri, kwa lengo la kuandaaa mwongozo wa kiwezesha halmashauri kuwa na bajeti yenye mrengo wa kijinsia.Temba alitaja washiriki ni kutoka Halmashauri za wilaya za Mbeya, Morogoro, Kishapu, Kasulu, Tarime, Kisarawe, Manispaa ya Ilala, Kinondoni na Ubungo pamoja na Tamisemi.