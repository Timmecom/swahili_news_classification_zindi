 KUFUATIA agizo la Rais John Magufuli kwa Mamlaka ya Mapato Tanzania (TRA) kuthibiti mapato, hatua zimechukuliwa ambapo kampuni 143 za biashara ya uwakala wa forodha, zimefungiwa baada ya kubainika kuwa mizigo iliyodaiwa kupitia bandarini kwenda nje, haivuki mipaka, inabaki nchini.Sambamba na hilo, TRA imekamata kontena ambayo ina bidhaa ambazo maelezo yake ni kwamba linakwenda Zambia, lakini baada ya kutiliwa shaka lilifunguliwa na kukuta bidhaa, ambazo ni sabuni za kuogea na taulo za kike zenye nembo ya TBS.Akizungumza na waandishi wa habari jijini Dar es Salaam jana, Kamishna wa Kodi na Ushuru wa Bidhaa wa mamlaka hiyo, Bernard Asubisye alionesha kontena hilo lililopo katika Bandari ya Dar es Salaam na bidhaa zilizokuwemo ndani yake, huku akisisitiza kwamba serikali sasa iko makini na wakwepa kodi. Kontena hilo tulipata taarifa, wenyewe walisema linaenda Zambia, tulilipatia mashaka na tulikagua na kukuta mizigo imeandikwa TBS na mingine imeandikwa igawiwe Tegeta...Unaona sasa mizigo ya Zambia na Tegeta na nembo ya TBS wapi na wapi,  alisema. Asubisye alisema serikali sasa inatangaza vita na kampuni za uwakala wa forodha na wafanyabiashara wasio waaminifu, wanaokwepa kodi na kwamba hakuna mchezo katika masuala ya kodi.Akizungumzia kampuni hizo, alisema kampuni hizo zilizofungiwa zimepewa siku 30 tangu Desemba 11 mwaka huu, kutoa maelezo yao kabla mali zao hazijafilisiwa na serikali na pia kuchukuliwa hatua kali za kisheria. Changamoto na kwamba mizigo tunawapa wapeleke kwenye nchi hizo lakini kwa intelijensia zetu tumegundua kwamba mizigo mingi ilikuwa haifiki, kutokufika mizigo hiyo kuna madhara mengi,  alisema Asubisye. Alisema TRA imetoa siku 30 zinazoishia Januari 11 mwakani, kampuni ambazo zitashindwa kutoa taarifa za kutosha na ushahidi wa mizigo iliyovuka, yatafungiwa na kupata kodi kupitia bondi zao walizoweka kwenye makampuni ya bima. Asubisye alisema kabla ya kuchukua hatua ya kuwafungia, waliwasiliana nao kwa kuwaandikia barua kuwaeleza mizigo ambayo inaonekana haijavuka mipaka na kuwapa orodha ya mizigo hiyo.  Kwahiyo tuliwaandikia barua kuwaambia mizigo hii tunaona hamjaifikisha, mthibitishe lakini wakakaa kimya,  alisema Asubisye.Alisema TRA pia iliwasiliana na uongozi wa TAFA, kuwaeleza wawasiliane na wanachama wao, lakini nao walikaa kimya na muda ukawa umepita, kwa hiyo uamuzi uliobaki ni kuwafungia. Aidha, Asubisye alisema Desemba 11 mwaka huu aliwaita na kuzungumza nao baada ya kuona hakuna majibu. Alisema suala la bidhaa zinazoachwa nchini badala ya kupelekwa kwenye nchi zinakotakiwa kwenda, serikali itaendelea kuwa kali, kwani inainyima serikali mapato, kwani haiendi nchi jirani, inabaki ibaki nchini bila kulipiwa kodi na pia kuleta ushindani usio na uwiano kwenye biashara. Mtu aliyelipa kodi na ambaye hajalipa, hawawezi kushindana kwa haki, lakini pia kiuchumi hatuwezi kuwa na taarifa sahihi na kupanga uchumi sahihi kwasababu hutajua idadi sahihi ya mizigo inayoingia na ile inayotoka, kwahiyo tumezuia leseni zao kwa muda,  alisema. Alisema wanaofanya biashara hiyo ni wahujumu uchumi, hivyo sheria kali zitachukuliwa dhidi yao kutokomeza hali ya wachache kulipa kodi na wengine kukwepa. Kamishna huyo alisema mzigo wa kodi utapungua, endapo kila mmoja atachukua jukumu lake la kulipa kodi ili nchi iweze kupiga hatua na serikali iendeshe miradi mikubwa.