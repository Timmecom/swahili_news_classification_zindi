 Uchunguzi uliofanywa na mwandishi wa habari hizi katika sehemu mbalimbali katika Mji wa Namanyere, Makao Makuu ya Wilaya ya Nkasi umebaini kupanda kwa bei ya mahindi, zao ambalo kwa wakulima wengi wilayani humo ndilo tegemeo lao kiuchumi.Wakizungumza kwa masharti ya kutoandikwa majina yao gazetini baadhi ya walanguzi wa mahindi wamekiri kuwafuata wakulima mashambani na kununua mahindi kwa bei wanayoipanga wao (walanguzi) baada ya kusikia kuwa kuna upungufu mkubwa wa mahindi wilayani humo. Tumeona ni bora tununue shehena kubwa kwa wakulima na kuyahifadhi tukisubiri bei kupanda zaidi ili tuyauze kwa faida maradufu. Safari hii tumeanza mapema kununua mahindi kwa wakulima baada ya kusikia kuwa kuna uhaba mkubwa wa mavuno,  alisema mmoja wao.Kwa upande wao wakulima wanakiri kuwa wanalazimika kuwauzia walanguzi mahindi kwa bei ndogo ili kuweza kujikimu kimaisha kwani kwako mahindi ni zao la chakula pia biashara.Mkurugenzi Mtendaji wa Halmashauri hiyo, Ephraim Kalimalendwo wa wilaya ya Nkasi amekiri kuwa wilaya hiyo inakabiliwa na upungufu wa tani 36,000 za mahindi. Aliongeza kuwa katika msimu uliopita wakulima wilayani humo walivuna tani 180,00 za mahindi ambapo msimu huu wanatarajiwa kuvuna tani 147,000 huku mahitaji halisi kwa wakazi wa wilaya hiyo yakiwa ni tani 146,000 za mahindi kwa mwaka.