 KWA mara ya kwanza Taasisi ya Mifupa Muhimbili (MOI) imefanya uchunguzi wa kibobezi wa moyo kwa kutumia kipimo cha MRI (Cardiac MRI) ambacho hakijawahi kufanyika katika hospitali za nchini. Kipimo hicho kinaonesha vyumba, milango, mishipa ya damu na misuli ya moyo kwa ufasaha.Uchunguzi huo ulifanyika jana kwa mgonjwa mmoja na utaendelea kufanyika. Uchunguzi huo umefanywa kwa ushirikiano wa madaktari bingwa wa radiolojia wa MOI, wataalamu wa radiolojia wa MOI na Muhimbili na Profesa Paul Suranyi wa Chuo Kikuu cha South Carolina, Marekani.Mkurugenzi Mtendaji wa MOI, Dk Respicious Boniface alisema hatua hiyo ni kubwa kwa MOI katika kutoa huduma za uchunguzi kwa kutumia mashine ya MRI.  Lengo ni kuhakikisha Watanzania wanapata huduma bora na za kibobezi ambazo zilikuwa hazipatikani hapa nchini. Hii ni hatua kubwa kwa taasisi yetu. Tunaishukuru Serikali ya Awamu ya Tano kwa kutuwezesha kuwa na vifaa vya kisasa vya uchunguzi hususani hiki cha MRI,  alisema Dk Boniface. Aliwashukuru wataalamu wa taasisi hiyo ambao wamewezesha uchunguzi huu wa kipekee kufanyika.Alisema lengo la MOI ni kuhakikisha huduma zote za upasuaji na uchunguzi wa magonjwa zinapatikana kwa ubora wa hali ya juu ili wananchi kutoka mataifa mbalimbali waendelee kuja nchini kupata huduma. Daktari bingwa wa radiolojia wa MOI, Dk Joel Bwemelo alisema kufanikisha uchunguzi huo ni jambo kubwa kwao kwani hapo awali hawakuweza. Zipo njia nyingine za uchunguzi wa moyo ambazo ni pamoja na ultrasound (ECHO) na (Cath lab) ambazo ndio zinazotumika kwa asilimia kubwa kwa sasa hapa nchini, njia hii ya kutumia MRI ni nzuri kwani inapunguza athari kwa mgonjwa, haitumii mionzi,  alisema Dk Bwemelo. Alisema kipimo cha MRI kwa moyo ni kizuri pia kwa sababu kinawawezesha kuona tatizo vizuri zaidi na kwa ufasaha mkubwa ikilinganishwa na njia hizo nyingine. Dk Rahma Hingora, daktari bingwa wa radiolojia aliipongeza serikali kwa kuhakikisha vifaa vya MRI na CT Scan vinakuwepo ili wahudumie wagonjwa ambao wamekuwa wakikosa huduma hizo nchini.