 KOCHA wa muda wa timu ya soka ya taifa, Taifa Stars, Etienne Ndayiragije ametaja kikosi cha wachezaji 25 kitakachoikabili Kenya kwenye mchezo wa kuwania fainali za Kombe la Mataifa Afrika kwa Wachezaji wa Ndani, Chan, huku akimrejesha kipa mkongwe Juma Kaseja.Ndayiragije pia katika kikosi hicho amewajumuisha wachezaji Jonas Mkude na Ibrahimu Ajibu ambao walikuwa gumzo baada ya kutemwa na aliyekuwa kocha wa timu hiyo, Emmanuel Amunike, kwenye fainali za Afcon 2019 zinazoendelea Misri.Ndayiragije ameteuliwa kukiongoza kikosi hicho akichukua nafasi ya Amunike waliyefikia makubaliano ya kusitisha mkataba na TFF hivi karibuni baada ya timu kufanya vibaya kwenye Afcon. Stars iliyoshiriki fainali hizo kwa mara ya kwanza baada ya miaka 39, ilipoteza mechi zote tatu za makundi na kuaga mapema michuano hiyo.Kwa mujibu wa taarifa iliyotolewa na Shirikisho la Soka Tanzania, TFF, kwa vyombo vya habari jana wachezaji walioitwa na Ndayiragije anayesaidiana na Selemani Matola na Juma Mgunda ni Aishi Manula, Gadiel Michael, Erasto Nyoni, Mkude, Hassan Dilunga, John Bocco, Ajibu (Simba), Kaseja, Boniface Maganga, Salum Aiyee (KMC).Kelvin Yondani, Feisal Salum, Metacha Mnata, Paul Godfrey, Abdulazizi Makame (Yanga ), Paul Ngalema (Namungo Fc), Iddi Mobi (Polisi Tanzania), David Mwantika, Mudathir Yahya, Frank Domayo, Shaaban Chilunda (Azam FC), Ayoub Lyanga (Coastal Union) na Kelvin John (U17).Tanzania itaanza kampeni za michuano hiyo dhidi ya Kenya mwishoni mwa mwezi huu kwenye Uwanja wa Taifa Dar es Salaam kabla ya mechi ya marudiano mjini Nairobi, Agosti 4. Tanzania ilifuzu fainali hizo zilipofanyika kwa mara ya kwanza Ivory Coast mwaka 2009.