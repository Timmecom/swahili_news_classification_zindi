 SHIRIKISHO la Soka la Misri (EFA) limechapisha tiketi 30,000 kwa ajili ya mchezo wa kirafi ki kati ya timu ya taifa ya Tanzania, Taifa Stars na Misri kwa ajili ya mchezo wa kujiandaa na mashindano ya Mataifa ya Afrika, Afcon 2019 utakaofanyika keshokutwa.Mafarao hao na Taifa Stars, kila timu inatarajia kucheza mechi mbili za majaribio ikiwa ni sehemu ya maandalizi ya fainali za Afcon 2019 zitakazofanyika hapa kuanzia Juni 21 hadi Julai 19. Misri baada ya kucheza na Taifa Stars itacheza mchezo mwingine wa kujipima nguvu dhidi ya Guinea wakati Tanzania itacheza mchezo wa pili dhidi ya Zimbabwe.Kwa mchezo huo wa kirafiki dhidi ya Tanzania, EFA imetangaza kuwa mashabiki 30,000 wanatarajia kuingia uwanjani kushuhudia mchezo huo, ambao utachezwa kwenye Uwanja wa Borg El-Arab, Alexandria. Gharama ya tiketi za kawaida itakuwa 30 EGP (ambayo ni sawa na sh 4,114.40), wakati zile za VIP tiketi moja itauzwa kwa 100 EGP (ambayo ni sawa na Sh 13,716.94), ambapo tiketi hizo zimeanza kuuzwa kwenye Klabu ya Olimpiki, El-Teram SC, na Kiwanja cha Ndege cha Borg El- Arab.Mwamuzi wa kimataifa wa Misri, Mohamed Adel atachezesha mchezo huo, huku akisaidiwa na Wamisri wenzake Samir Gamal na Youssef El-Bossaty. Mafarao wamepangwa katika Kundi A pamoja na timu ya taifa ya Uganda, The Cranes, na Zimbabwe, huku mchezo wao wa ufunguzi utafanyika Juni 21.Kwa upande mwingine, Tanzania, ambayo inatarajia kucheza mchezo wa pili baada ya huo na Misri, wako katika kundi gumu la C pamoja na vigogo wa Afrika, Senegal na Algeria, pamoja na Kenya. Wakati huohuo, Taifa Stars inaendelea na mazoezi yake jijini Cairo baada ya kuwa timu ya kwanza kutua nchini humo tayari kwa maandalizi ya mwisho kwa ajili ya fainali hizo, ambazo kwa mara ya mwisho ilishiriki miaka 39 iliyopita.