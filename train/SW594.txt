 KAIMU Makamu Mkuu wa Chuo Kikuu cha Dodoma (UDOM), Profesa Peter Msoffe amesema chuo chake kinaendelea na mchakato wa kuwadahili wanafunzi wanaohamia chuoni hapo kutoka vyuo vingine.Akijibu swali la mwandishi wa gazeti hili aliyetaka kujua kama UDOM imewapokeawanafunzi kutoka vyuo vilivyofungiwa na ni wangapi waliopokewa, Profesa Msoffe alisema mchakato unaendelea. Ni kweli TCU (Tume ya Vyuo Vikuu Tanzania) ilifungia baadhi ya vyuo na wanafunzi wao kutakiwa kuhamishwa. Chuo Kikuu cha Dodoma ni miongoni mwa vyuo vilivyotakiwa kuwapokea baadhi ya wanafunzi.  Mpaka sasa tuko kwenye mchakato wa kuwadahili wanafunzi hao, na pindi itakapomalizika tutatoa taarifa kamili,  alisema.Hivi karibuni kwa nyakati tofauti, Tume ilisitisha udahili wa wanafunzi wapya kwa mwaka wa masoko 2018/2019 na kuagiza wanafunzi wanaoendelea na msomo kuhamishiwa katika vyuo vingine, ikiwemo Chuo Kikuu Kishiriki cha Josiah Kibira (JOKUCo) ambacho tayari kilishakubaliana na UDOM kwa ajili ya kuwahamisha wanafunzi wake.Pia, vyuo 12 vilisitishwa udahili kwa mwaka wa masomo 2018/19 na kuwa chini ya uangalizi, kwa kuwa na wanafunzi wanaoendelea na masomo. Kutokana na uamuzi huo, Tume iliagiza vyuo vikuu vyote vinavyotakiwa, kuhamisha wanafunzi kufuata taratibu za uhamisho na kukamilisha utaratibu wa uhamisho wa wanafunzi ndani ya muda uliopangwa.Pia, vimetakiwa kuwasiliana haraka na vyuo wanavyotakiwa kuhamishiwa na kuwasilisha taarifa zote za wanafunzi kwa vyuo wanavyohamia. Tume pia iliviagiza vyuo vyote vilivyoelekezwa kuhamisha wanafunzi, kuwaarifu mara moja wanafunzi wote kuhusu vyuo wanavyotakiwa kuhamia kama walivyoelekezwa.TCU ilifikia uamuzi huo kutokana na changamoto za ubora zilizobainishwa katika ukaguzi uliofanywa na Tume, na kwa kuzingatia umuhimu wa kuwa na wahitimu wenye kukidhi viwango bora vya elimu kitaifa na kimataifa kwa manufaa yao binafsi, jamii zao na Taifa kwa ujumla.