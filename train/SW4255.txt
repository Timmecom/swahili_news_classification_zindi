 JUMLA ya watoto 47 wamezaliwa katika Halmashauri ya Jiji la Arusha katika siku ya mkesha wa kuzaliwa kwake Yesu Kristo usiku wa kuamkia jana, Desemba 25, mwaka huu.Akizungumza na gazeti hili, Daktari Mfawidhi wa Hospital ya Rufaa ya Mount Meru mkoani Arusha, Dk Shafii Msechu alisema katika hospitali hiyo jumla ya watoto 29 walizaliwa wakiwemo wa kiume 17 na watoto wa kike 12. Alisema watoto wote na wazazi wao wako salama. Mganga Mkuu katika Kituo cha Afya cha Kaloleni, Anna Kimaro alisema katika kituo hicho watoto wawili walizaliwa ambao wote ni watoto wa kike.Mkunga katika Kituo cha Afya Ngarenaro, Felista Bwire alisema katika kituo hicho jumla ya watoto watano walizaliwa, wakiwamo wa kiume wawili na wa kike watatu. Mganga Mfawidhi wa Kituo cha Afya Levolosi, Edward Feksi jumla ya watoto 11 walizaliwa mkesha wa sikukuu ya Krismasi, wakiwemo wa kike watatu na wa kiume wanane. Feksi alisema kuwa mzazi wa mtoto mmoja alijifungua kwa operesheni na wazazi wa watoto wengine walijifungua kawaida, salama na waliruhusiwa jana kwenda majumbani kwao.