 JUMLA ya wanawake 50,000 hapa nchini kwa mujibu wa Shirika la Afya Duniani (WHO), hupata maambukizi ya saratani ya mlango wa kizazi na hivyo kusababisha asilimia 37 ya wanawake wanaogundulika na ugonjwa huo kufariki dunia kila mwaka.Hayo yalisemwa juzi jijini hapa na Ofisa Mpango wa Chanjo kutoka Wizara ya Afya, Maendeleo ya Jamii, Jinsia, Wazee na Watoto, Pricella Kinyunyi alipokuwa akieleza lengo mahususi la serikali kuanzisha chanjo ya kuzuia saratani ya mlango wa kizazi. Ofisa huyo alikuwa akizungumza na wasichana wenye umri kuanzia miaka 9 hadi 14 kwenye mkutano wa wadau wa sekta ya afya kutoka wilaya zote za mkoa wa Mwanza.Alisema wagonjwa wengi wa saratani ya mlango wa kizazi hawapati mapema huduma za ugunduzi na matibabu sahihi kwa wakati hali inayosababisha vifo.  Takwimu kutoka Hospitali ya Ocean Road inaonesha kwamba saratani ya mlango wa kizazi inachangia kwa asimilia 36 ya saratani zote na asilimia 70 ya wagonjwa wa saratani ya mlango wa kizazi wanajitokeza katika hatua ambayo tayari saratani imeshasambaa maeneo mengine mwilini, alisema.Alisema chanjo hiyo ya saratani ya mlango wa kizazi ni salama na imethibitishwa na WHO na kwamba majaribio ya matumizi ya chanzo kwa mara ya kwanza yalianzia mkoani Kilimanjaro mwaka 2014 na haikuwa na madhara ya kiafya.  Matokeo ya chanjo hiyo yalikuwa ni mazuri, mkoa ulifikia asilimia 90 ya uchanjaji, lengo hasa lilikuwa ni kupata uzoefu wa kujifunza kwa vitendo kabla ya kwenda nchi nzima, aliongeza.Mkuu wa Mkoa wa Mwanza, John Mongela katika kuhakikisha ugonjwa wa saratani ya mlango wa kizazi unatokomezwa, aliwataka wakuu wa wilaya, wakurugenzi watendaji na wenyeviti wa halmashauri kuhakikisha wanahamasisha vijana wengi kwenye maeneo yao ili wapate chanjo hiyo.Kwa mujibu wa taarifa za serikali, mkoa wa Mwanza umetekeleza chanjo ya kuzuia saratani ya mlango wa kizazi iliyozinduliwa rasmi Aprili 23, mwaka jana na kuandikisha wasichana 31,291 wenye umri chini ya miaka 14, ambapo uliweza kuchanja wasichana 24,628 ikiwa ni sawa na asilimia 79 ya ufanisi.