 MAKAMU Mwenyekiti wa Halmashauri ya Wilaya ya Bahi mkoani Dodoma, Sosthenes Mpandu amesema ipo haja ya kuijengea jamii uwezo ili iweze kujitambua na kutimiza wajibu wake, hasa katika masuala ya maendeleo ya elimu.Amesema hayo mwishoni mwa wiki wakati wa kuwasilishwa kwa ripoti ya Pima Kadi ya Jamii kuhusu Huduma za Elimu ya Msingi katika wilaya hiyo, kata za Bahi, Mpamatwa na Ibihwa zinazotekeleza mradi wa Mtandao wa Asasi zisizo za Kiserikali Mkoa wa Dodoma (Ngonedo).Mpandu alisema kuna haja kwa jamii kujengewa uwezo ili wananchi waweze kutambua wajibu wao katika kuchangia shughuli mbalimbali za maendeleo ikiwemo suala zima la elimu.Alisema wameanza kuona ufanisi baada ya utekelezaji wa mradi wa Ngonedo katika wilaya ya Bahi. Mradi huu umetoa elimu ya kutosha kwa wananchi na kutoa dhana ambazo kimsingi zimeanza kubadilisha fikra za wananchi, tumeona mwamko wa maendeleo, watu wanahoji na kama kiongozi inaturahisishia kwenye utendaji wetu,  alisema.Diwani wa Kata ya Bahi, Agustino Ndonu alisema baada ya elimu kutolewa kuhusu mradi huo wananchi wamehamasika katika shughuli za maendeleo. Awali wajibu wa mwananchi kwa kiongozi ulikuwa unakinzana wananchi walikuwa wakiingiza siasa kwenye masuala ya maendeleo jambo ambalo lilikuwa likiwapa shida katika utendaji wa kila siku.Ofisa Maendeleo ya Jamii katika Wilaya ya Bahi, Reuben Ntiruka alisema kazi kubwa imefanyika kwani mradi huo umeibua changamoto nyingi na uelewa wa jamii sasa umeongezeka. Kaimu Ofisa Elimu Wilaya ya Bahi, Hyasint Hyera alisema Ngonedo imewapa jamii, elimu ambayo inabadilisha mitazamo yao.Akiwasilisha mada kwenye mkutano huo, Luhaga Makunja kutoka taasisi hiyo alisema, kwa ujumla mradi wa Pima kadi ulionesha huduma za elimu zinazoendelea kutolewa katika wilaya ya Bahi bado ni duni.Mratibu wa Ngonedo, Edward Mbogo alisema maoni ya wajumbe walioshiriki yalionesha kwamba shule za umma katika wilaya ya Bahi zinakabiliwa na changamoto kubwa katika utoaji wa huduma Bora kwa wanafunzi.Alisema changamoto zilizoonekana ni uhaba wa walimu, uhaba wa vyumba vya madarasa na hayana ubora, upungufu wa madawati, matundu ya vyoo na uhaba wa vitabu.