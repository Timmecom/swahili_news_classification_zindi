 KIPA Klaus Kindoki ameipeleka Yanga hatua ya nusu fainali baada ya kuifunga Alliance kwa mikwaju ya penalti 4-3 katika mchezo wa Kombe la Shirikisho la Azam (FA) uliochezwa jana.Katika mchezo huo uliochezwa kwenye uwanja wa CCM, Kirumba Mwanza, timu hizo zilicheza dakika 90 na kutoka sare ya bao 1-1. Yanga ndio ilikuwa ya kwanza kupata bao la uongozi dakika ya 38 lililofungwa na Heritier Makambo kwa shuti kali baada ya kupata pasi ya Pius Buswita kisha Alliance ikasawazisha dakika ya 62 kupitia kwa Joseph James kwa kichwa akiunganisha mpira wa adhabu uliopigwa na Godlove Mdumule. Kindoki aliibuka shujaa baada ya kupangua mikwaju miwili ya penalti kati ya mitano iliyopigwa na Alliance.Waliokosa penalti kwa upande wa Alliance ni Martin Kigi mpira uligonga mwamba huku mipira ya Dickson Ambundo na Siraji Juma ikipanguliwa na kipa huyo. Wengine waliopata kwa upande wa wenyeji hao ni Joseph James, Geofrey Luseke na Sameer Vicent. Kwa upande wa Yanga beki Kelvin Yondani na Mrisho Ngassa walikosa penalti hizo huku Thaban Kamusoko, Haruna Moshi  Boban , Paul Godfrey na Deus Kaseke wakipata. Kwa ushindi huo Yanga inaungana na Azam FC, KMC na Lipuli kutinga hatua hiyo ya nusu fainali.Katika mchezo wa nusu fainali Yanga itakuwa tena ugenini dhidi ya Lipuli mwezi ujao. Yanga: Kindoki, Paul Godfrey, Gustapha Simon, Said Juma, Yondani, Feisali Salum/Kamusoko dk.78, Ngassa, Papy Tshishimbi, Makambo, Buswita/Kaseke dk.78 na Amis Tambwe/Boban dk.61. Alliance: John Mwanda, Godlove Mdumule, Siraji Juma, Wema Sadoki, Geofrey Luseke, Joseph James, Michael Chinedu/Sameer Vicent dk. d8, Paul Maona/ Hussein Javu dk.56, Bigirimana Blaise/Martin Kigi dk.90, Mapinduzi Balama na Dikson Ambundo.