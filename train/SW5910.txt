 TAASISI zinazohusika na utozaji kodi katika sekta ya madini zimeonywa na kutakiwa kuacha mara moja kutoza kodi zote zilizofutwa na serikali katika sekta hiyo. Waziri wa Madini, Dotto Biteko alitoa onyo hilo jana bungeni na kusema ni marufuku kutoza kodi ambazo zimefutwa na Bunge katika sekta hiyo. Natoa wito kwa watozaji kodi kuacha kutoza kodi za sekta za madini ambazo zimefutwa kisheria humu bungeni ...kodi zote zilizofutwa na serikali, hakuna mtu mwingine kuzitoza, kinyume na hapo anakiuka taratibu za serikali,  alisema Biteko.Biteko alikuwa akijibu swali la nyongeza la Mbunge wa Mombo, David Silinde (Chadema) aliyesema kodi zinazotozwa kwa wachimbaji wadogo ni nyingi. Awali, Naibu Waziri wa Nishati Stanslaus Nyongo alitoa wito kwa mchimbaji mdogo yoyote mwenye malalamiko ya msingi kutoa taarifa kupitia Ofisi za Madini zilizoko mikoani ili yaweze kushughulikiwa kwa mujibu wa Sheria. Nyongo alikuwa akijibu swali la msingi la mbunge wa viti maalum, Rhoda Kunchela aliyehoji iwapo serikali iko tayari kutatua kero kwa wachimbaji wadogo na vibarua ambao wananyanyasika katika migodi mbalimbali hapa nchini.Alisema serikali imedhamiria kuondoa kero kwa wachimbaji wadogo hasa za maeneo ya kuchimba ili kuwawezesha kujiajiri katika sekta ya madini. Aidha, aliagiza Tume ya Madini kuhakikisha wamiliki wote wa leseni za utafiti ambazo hazifanyiwi kazi zifutwe ili maeneo hayo wamilikishwe wachimbaji wadogo wenye lengo la kuviendeleza ili kuongeza mchango wa sekta ya madini katika pato la taifa na kujenga uchumi wa viwanda. Nyongo alisema aina yoyote ya unyanyasaji wa aina yoyote haikubaliki na mmiliki yoyote anayefanya hivyo atakuwa kavunja sheria ya madini na sheria za kazi mahali pa kazi.