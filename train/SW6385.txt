 MKUU wa Jeshi la Polisi (IGP), Simon Sirro amefanya mabadiliko mbalimbali ya viongozi wa jeshi hilo ambapo amemteua aliyekuwa Ofi sa Mnadhimu Mkoa wa Pwani, Kamishna Msaidizi wa Polisi, Blaus Chatanda kuwa Kamanda wa Polisi Mkoa wa Mtwara.Katika hatua nyingine, jeshi hilo limewataka wananchi kusherehekea sikukuu za Krismasi na Mwaka Mpya kwa amani na utulivu na kuepuka misongamano isiyokuwa na lazima. Katika mabadiliko ya Polisi, Kamanda Chatanda amechukua nafasi ya aliyekuwa Kamanda wa Polisi mkoa huo, Lucas Mkondya ambaye amehamishiwa Makao Makuu ya jeshi hilo Kitengo cha Intelijensia ya Jinai.Mkondya ambaye pia ni Naibu Kamishna wa Polisi alihamishiwa mkoani Mtwara mwaka jana, baada ya kuwa Kaimu Kamanda wa Polisi Kanda Maalum ya Dar es Salaam. Pia IGP amemhamisha aliyekuwa Msemaji wa jeshi hilo, Barnabas Mwakalukwa kuwa Ofisa Mnadhimu Mkoa wa Pwani, akichukua nafasi ya Kamanda Chatanda aliyehamishiwa mkoani Mtwara.Akitoa taarifa hiyo jana jijini Dar es Salaam, Msemaji wa jeshi hilo kwa sasa Naibu Kamishna wa Polisi, Ahmed Msangi alisema kuwa IGP amefanya mabadiliko hayo siku tatu zilizopita na kwamba yeye anachukua nafasi ya Mwakalukwa, baada ya kuongoza Kitengo cha Makosa dhidi ya Binadamu katika Ofisi ya Mkurugenzi wa Makosa ya Jinai, Dar es Salaam.Msangi aliwahi kuwa Kamanda wa Polisi Mkoa wa Mwanza tangu Aprili 2016, akichukua nafasi ya Justus Kamugisha. Agosti mwaka huu alihamishiwa Makao Makuu ya jeshi hilo. Haya ni mabadiliko ya kawaida ndani ya jeshi na kama alivyosema Mwakalukwa, nitakuwa Mkuu wa Kitengo cha Uhusiano na ndio Msemaji wa jeshi hili, hivyo naomba vyombo vya habari kunipa ushirikiano katika nafasi hii hadi hapo itakapotangazwa vinginevyo,  alisema Msangi.Akizungumza baada ya kumtambulisha Msangi kama Msemaji wa jeshi hilo, Mwakalukwa aliwashukuru waandishi wa habari kwa ushirikiano waliompa pamoja na na mitandao ya kijamii, kwani wamefanya kazi kubwa ya kuelimisha na kufundisha jamii kuzuia uhalifu ili kuhakikisha nchi inakuwa na amani.Alisema walikuwa wakifanya kazi kwa ushirikiano na hiyo inaonesha kuwa jeshi linafanya kazi yake kwa weledi na kusimamia usalama wa raia na mali zao.  Ushirikiano mlionipa nami niliwapa ushirikiano, lakini kama kuna changamoto yoyote ambayo ilitokea labda kukwazana na vyombo vya habari ni muda mzuri wa kuomba msamaha, kwani nilikuwa nafanya kazi kwa lengo la kuhudumia wananchi wa Tanzania,  alisema Mwakalukwa.Pia aliwataka waandishi kuendelea kushirikiana, kwani yuko tayari kufanya kazi mahali popote, hata kama atastaafu ataendelea kutoa ushirikiano, kwani wanakula kiapo kufanya kazi mahali popote. Kuhusu kuelekea sikukuu za mwisho wa mwaka, Jeshi la Polisi limewataka wananchi kusherehekea Krismasi na Mwaka Mpya kwa amani na utulivu na kuepuka misongamano isiyokuwa na lazima.Aidha, limewataka watu kutopiga disko toto na wenye kumbi kuhakikisha kuwa wanazingatia sheria, zinazowaongoza kwa kuepuka kujaza kupita kiasi na kufunga kumbi kwa muda uliowekwa. Msemaji wa jeshi hilo, Msangi alisema jeshi hilo limejipanga vema kuhakikisha wananchi wote wanasherehekea sikukuu hizo kwa amani na utulivu na yeyote atakayethubutu kufanya vitendo vya uvunjifu wa amani, atashughulikiwa kwa mujibu wa sheria. Tutawashughulikia wale wote wasiopenda kutii sheria kwa hiari yao wakiwemo vibaka, wezi wa kutumia silaha, wamiliki na watengenezaji wa silaha haramu, madereva wa mabasi ya abiria kwenda mwendokasi na kujaza kupita uwezo wa kawaida,  alisema Msangi ambaye pia ni Naibu Kamishna wa Polisi.Alieleza kuwa jeshi hilo halitamuonea mhali yeyote, atakayebainika kujihusisha vitendo vya kihalifu na kuvunja sheria za barabarani, kwani watashughulikiwa kwa mujibu wa sheria.  Jeshi linatoa mwito kwa taasisi mbalimbali za serikali, asasi za kiraia, sekta binafsi za ulinzi, vyama vya siasa, viongozi wa dini na wananchi kwa ujumla kuendelea kutoa taarifa zitakazowezesha kukabiliana na uhalifu na wahalifu kote nchini,  alisisitiza.Msangi alieleza kuwa hali ya usalama ni shwari, licha ya changamoto za uhalifu unaoendelea kutokea ambao hata hivyo wameendelea kukabiliana nao. Kwa mujibu wa msemaji huyo, takwimu zinaonesha kuwa makosa ya jinai yaliyoripotiwa katika kipindi cha Januari hadi Oktoba 2017 yalikuwa 496,677, ikilinganishwa na makosa 489,429 yaliyoripotiwa Januari hadi Oktoba mwaka huu sawa na upungufu wa makosa 7,248 sawa na asilimia 1.5.Vile vile, alisema makosa dhidi ya binadamu yaliyoripotiwa mwaka huu ni 9,745 ukilinganisha na makosa 10,567 ya mwaka jana hivyo ni upungufu wa makosa 822 sawa na asilimia 7.8. Kwa upande wa makosa ya mauaji, yamepungua kutoka 2,538 mwaka jana hadi makosa 2,209 ikiwa ni upungufu wa makosa 329 sawa na asilimia 13.Pia alifafanua kuwa makosa ya kuwania mali, yalipungua kwa asilimia 13.6 hadi 23,498 mwaka huu ukilinganisha na makosa 27,195 yaliyoripotiwa mwaka jana. Makosa ya unyang anyi wa kutumia silaha, yaliyoripotiwa mwaka huu ni 378 wakati mwaka jana yalikuwa 492, hivyo ni upungufu wa makosa 114 sawa na asilimia 23.2.Wizi wa magari nao umepungua kutoka 240 mwaka jana hadi 194 mwaka huu. Hata hivyo, makosa dhidi ya maadili ya jamii ikiwemo kupatikana na silaha na bangi, yamepungua kutoka 56,734 mwaka jana hadi 49,767 mwaka huu kwa kipindi hicho. Kwa upande wa makosa ya usalama barabarani, Msangi alisema matukio ya ajali yaliyoripotiwa kwa kipindi hicho kwa mwaka jana ni 5,073 na yamepungua kufikia 3,419. Matukio ya ajali yaliyosababisha vifo yalikuwa 1,887 mwaka jana hadi kufikia 1,264 sawa na upungufu wa matukio 623 sawa na asilimia 33. Waliopoteza maisha kwenye ajali ni 1,661 kutoka 2,250 kwa mwaka 2017,  aliongeza Msangi. Aidha, majeruhi wa ajali kwa mwaka huu walikuwa 3,603 wakati mwaka jana walikuwa 5,207 ikiwa na upungufu wa majeruhi 604 sawa na asilimia 30.8.Msemaji huyo wa polisi alisema, wapo watu ambao wanadaiwa kutokana na kulimbikiza madeni yatokanayo na adhabu mbalimbali zinazotokana na makosa ya usalama barabarani na kwamba wengine kwa kufahamu au kutofahamu, wameamua kutolipa madeni hayo na kukua siku hadi siku.Alifafanua kuwa mpaka sasa madeni ya faini za ndani ya siku saba yamefikia Sh 812, 880,000 huku madeni ya faini za zaidi ya siku saba ni Sh 15,307,500,000. Msangi aliwataka wananchi wanaomiliki vyombo vya moto, kuweka utaratibu wa kukagua vyombo vya ili wafahamu kama wanadaiwa na kuchukua hatua za kulipa madeni yao mara moja ili kuepuka madeni hayo kujilimbikiza na kuwa makubwa.Alisisitiza kuwa ili mtu aweze kuepuka aibu ya kukamatwa na kulazimishwa kulipa madeni wakati wa operesheni mbalimbali za ukaguzi wa vyombo vya moto, wanapaswa kutii sheria bila shuruti.