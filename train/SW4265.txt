 KOCHA wa timu ya taifa ya Uganda, The Cranes, Sebastien Desabre amesema kuwa anataka kufi ka mbali katika michuno ya 32 ya Kombe la Mataifa ya Afrika baada ya kutinga hatua ya 16 bora.Uganda imeshika nafasi ya pili nyuma ya wenyeji Misri katika hatua ya kufuzu 16 bora kutoka Kundi A. Uganda ilifungwa 2-0 na Misri katika mchezo wa mwisho wa Kundi A uliofanyika Jumapili usiku, lakini ilipata nafasi ya kufuzu kwa hatua ya 16 bora baada ya Zimbabwe, ambayo ilikuwa na pointi moja kabla ya mchezo huo, ilifungwa mabao 4-0 na Congo DR kwenye Uwanja wa 30 June.  Tumekatishwa tamaa na mchezo wetu dhidi ya wenyeji Misri. Tulijilipua kwa kuchezesha washambuliaji wawili na tulipoteza nafasi kibao.Lakini vijana wangu walionesha mchezo mzuri na tumefanikiwa kufikia malengo yetu ya Afcon 2019 ya kutinga raundi ya pili , alisema Desabre jijini hapa. Kocha huyo Mfaransa sasa anataka kuiona the Cranes ikifika mbali zaidi katika michuano hiyo.  Tulistahili kufuzu huku. Tumefuzu na sasa tunataka kuwapa watu wetu kitu kikubwa zaidi kwa kufika mbali tuwezavyo,  alisema Desabre.Kocha huyo wa Uganda, ambaye aliwahi kufanya kazi Misri akiifundisha timu ya Ligi Kuu ya nchi hiyo ya Ismaily mwaka 2017 kabla hajatua Uganda Desemba mwaka huo, alionekana kutojua chochote wakati waandishi wa habari walipomtaka kuelezea kuhusu kuhusishwa na kurejea Misri kufundisha klabu moja nchini humo.  Acha sasa tujadili michuano ya Afcon.Na ndio sababu leo niko hapa kwa ajili hiyo,  alijibu kocha huyo. Hii ni mara ya kwanza kwa Desabre kuwa na timu ya taifa. Hata hivyo, amepata uzoefu mkubwa wa soka la Afrika. Awali, alikuwa akiifundisha ASEC Mimosas ya Ivory Coast, CS Garoua ya Cameroon na klabu ya Tunisia ya ES Tunis pamoja na Clube Recreativo Desportivo Libolo ya Angola, timu ya Algeria ya JS Saoura na ile ya Wydad Athletic Club ya Morocco.Uzoefu wake mwingine ni kufundisha soka Ufaransa na Umoja wa Falme za Kiarabu, UAE. Uganda itacheza dhidi ya Senegal katika mchezo wa hatua ya 16 keshokutwa Ijumaa Julai 5. Cranes ilicheza vizuri dhidi ya Misri, lakini ilishindwa kufunga bao lolote.