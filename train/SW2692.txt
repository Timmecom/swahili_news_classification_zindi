 NI kama tambo zake na maneno yake ya kejeli yamewachosha viongozi wa Yanga na kuamua kuachana na kocha wao Mwinyi Zahera. Mara kadhaa, Zahera amekuwa akitoa tambo za hapa na pale kuhusu ama wachezaji, viongozi wa Yanga au viongozi wa mpira nchini.Maneno kama  Mimi ndio naisaidia Yanga nalipa mishahara mpaka pesa ya kula  Yanga watu hawana akili wanapenda Yanga kuliko wake zao  Siwezi kuondoka Yanga labda wanilipe fedha zangu zaidi ya Sh bilioni moja,  hayo na mengine mengi yalirindima masikioni mwa mashabiki wa Yanga na wanasoka kwa ujumla.Hatimaye jana Mwenyekiti wa Yanga, Dk Mshindo Msolla alitangaza rasmi kuachana na kocha huyo mkongo na nafasi yake kuchukuliwa na mchezaji wa zamani wa timu hiyo, Charles Mkwasa ambaye mara ya mwisho alijairiwa hapo kama Katibu Mkuu kabla ya kuachia ngazi kwa sababu za kiafya.Msolla aliwaambia waandishi wa habari jana, wamevunja benchi lote la ufundi, na beki wa zamani wa timu hiyo Mkwasa ndiye atakayebeba mikoba kwa muda mpaka atakapopatikana kocha mwingine. Kama kuna mtu atarudishwa tena kwenye benchi la ufundi basi hilo litafahamika hapo baadae hadi itakapokaa kamati ya utendaji kufanya maamuzi.  Mpango wetu kwa sasa tunahitaji kuanza upya na kuifikisha timu katika ubora unaotakiwa,  alisema Msolla.Alisema Mkwasa anaanza majukumu hayo mara moja na keshokutwa atakuwa kwenye bechi kuiongoza Yanga dhidi ya Ndanda ugenini Nangwanda Sijaona, Mtwara. Msolla alisema pia wanatarajia kusafisha kikosi hicho kwa kuwatoa wachezaji wote ambao kiwango chao kipo chini na hawastahili kuendelea kubaki hapo na hilo litafanywa kwenye dirisha dogo la usajili.Alisema Zahera mkataba wake wa miaka mitatu alioingia mwaka uliopita na timu hiyo ulipangwa kuisha Septemba. Uamuzi huo, unakuja baada ya Yanga SC kutolewa kwenye michuano ya Kombe la Shirikisho Afrika kwa jumla ya mabao 5-1 dhidi ya Pyramids ya Misri.Viongozi na baadhi ya mashabiki wa timu hiyo hawalalamiki kutupwa nje ya michuano, bali wanadai timu imekuwa haina muunganiko mzuri tangu kuanza kwa msimu huu, ikidaiwa pia kocha aliwafanyia  uhuni  kwenye usajili.Zahera alijiunga na Yanga Mei mwaka jana akichukua nafasi ya Mzambia, George Lwandamina. Kwa miezi 15 aliyokaa Yanga ameiongoza katika mechi 75 akishinda 45, kufungwa 17 na sare 13.Wengine kwenye benchi lililovunjwa mbali na msaidizi wa Zahera Mwandila ni meneja Hafidh Saleh, mtunza vifaa, Mohamed Omar  Mpogolo , mchua misuli, Jackob Onyango, Daktari Edward Bavu na kocha wa makipa Manyika Peter ambaye inadaiwa huenda akanusurika na kubakishwa.Chini ya Zahera, Yanga ilimaliza ya pili kwenye Ligi Kuu msimu uliopita kuishia nusu fainali kwenye kombe la Shirikisho la Azam.