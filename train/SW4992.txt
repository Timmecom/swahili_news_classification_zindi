 KATIKA kuitikia hatua ya serikali kuhamia Dodoma, tayari China imefungua Ofisi ya Uhusiano ya ubalozi wake jijini Dodoma, huku ikipongeza juhudi za Tanzania katika kupambana na rushwa na kuboresha maisha ya wananchi.Aidha, Juni mwaka huu, Kampuni ya Ndege Tanzania (ATCL) inatarajia kuanza safari za ndege kutoka Uwanja wa Julius Nyerere Dar es Salaam hadi mjini Guangzhou, China, lengo likiwa ni kuinua biashara na utalii katika nchi hizo mbili. Akizungumza jijini hapa mwanzoni mwa wiki hii, Balozi wa China, Wang Ke alisema nchi yake imeamua kufungua ofisi ya uhusiano Dodoma kuitikia mwito wa serikali wa kuhamia Dodoma.  Rais John Magufuli Julai mwaka jana alikabidhi hati za viwanja kwa balozi mbalimbali nchini, ikiwa ni njia ya kuzialika nchi zetu kuhamia Dodoma, China tumeona umuhimu wa hilo, hivyo tumeamua kufungua ofisi ya uhusiano hapa Dodoma ambapo pamoja na mambo mengine itatumika kuratibu ujenzi wa balozi hapa,   alifafanua. Aidha, Ke aliipongeza Serikali ya Awamu ya Tano chini ya uongozi wa Rais Magufuli kwa kupambana na rushwa na kuboresha maisha ya wananchi wake.Balozi huyo aliishauri serikali ya Tanzania kutumia fursa ya kijiografia ya mji wa Dodoma, kuimarisha uhusiano uliopo na kupiga hatua kwenye maendeleo ya kijamii na uchumi.  Ninaipongeza serikali ya Rais John Magufuli kwa juhudi za kupambana na rushwa, kuboresha maisha ya wananchi kwa kuimarisha huduma za kijamii na China inaahidi kuimarisha ushusiano kati ya nchi hizi mbili katika nyanja za kijamii na kiuchumi,  alisema.Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi alisema Tanzania na China zimekuwa na uhusiano wa muda mrefu na kuwa uanzishwaji wa safari ya ndege hautasaidia Tanzania pekee katika kuimarisha utalii na biashara, lakini pia bara la Afrika. Pia, Profesa Kabudi aliipongeza China kwa kufungua ofisi ya uhusiano jijini Dodoma.