 SERIKALI ya Mapinduzi ya Zanzibar(SMZ) imesisitiza nia yake ya kupambana na misumeno ya moto kwa kuiteketeza ili kupunguza athari za kimazingira za ukataji wa miti kiholela.Hayo yamesemwa na Naibu Waziri wa Nchi Ofisi ya Makamu wa Pili wa Rais, Mihayo Juma Nhunga wakati akijibu swali la mwakilishi wa jimbo la Chakechake, Suleiman Sarhani aliyetaka kujua mikakati ya kudhibiti misumeno ya moto zimefikia wapi kwa sasa.Nhunga amesema serikali kupitia Idara ya Misitu na Mali zisizorejesheka imetangaza rasmi kupiga marufuku misumeno ya moto nchini kote baada ya kubainika kuwepo kwa kasi ya ukataji wa miti ikiwemo ya matunda.Amesema tayari serikali imetoa muda wa mwezi mmoja kwa wamiliki wa misumeno ya moto kuisalimisha katika taasisi husika ikiwemo kwa viongozi wa shehia pamoja na Jeshi la Polisi.Aliwataja masheha wa shehia zote za Unguja na Pemba kuhakikisha wanawafichua watu wanaomiliki misumeno ya moto katika maeneo yao kwa sababu wanafahamika.Serikali tayari imetoa agizo la kukamatwa kwa misumeno ya moto nchini kote ambapo watu wanaoimiliki wametakiwa kuipeleka kwa viongozi wa shehia ikiwemo masheha na serikali za halmashauri ya wilaya na mikoa, alisema.Alizitaja sababu kubwa za serikali kupiga marufuku misumeno ya moto ni tishio la uharibifu wa misitu pamoja na ukataji wa miti ya matunda ikiwemo Minazi na Miembe.Alisema katika kipindi cha miaka miwili, kumejitokeza wimbi kubwa la ukataji wa miti ikiwemo minazi kwa ajili ya matumizi ya mbao huku misumeno ya moto ikitumika kufanya kazi hizo.Hivi karibuni katika sherehe za maonesho ya kilimo zilizofanyika Pemba, Rais wa Zanzibar Dk Ali Mohamed Shein alitangaza rasmi kupigwa marufuku kwa misumeno ya moto na watu wanaoimiliki wametakiwa kuisalimisha katika taasisi husika.