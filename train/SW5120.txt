 Ametoa kauli hiyo jana wakati akizungumza na wenye viwanda na wajasiriamali mbalimbali, wakati wa kuadhimisha Siku ya Viwanda Afrika iliyoadhimishwa katika viwanja wa maonesho wa Mwalimu J.K. Nyerere.Alisema sekta ya viwanda vidogo vina nafasi kubwa katika kukuza ajira, kuondoa umasikini na kuongeza pato la mwananchi mmoja mmoja na pato hilo limekuwa likikua hatua kwa hatua.  Hivi sasa sekta hii ina viwanda vidogo zaidi ya milioni tatu vinavyoajiri zaidi ya Watanzania milioni 5.2.Mchango wake katika pato la taifa ni asilimia 27 na kwenye ajira ni asilimia 23.4 ya nguvu kazi yote nchini,  alisema.Alisema msukumo mkubwa uliowekwa na Serikali ya Awamu ya Nne katika kuendeleza viwanda, ni pamoja na uanzishwaji na uendelezaji wa maeneo ya fursa huru za uwekezaji kama Mamlaka ya Maeneo Huru ya Uzalishaji kwa Mauzo Nje (EPZA) na Maeneo Maalumu ya Uwekezaji (SEZ). Serikali imechukua hatua za kuimarisha ushiriki wa sekta binafsi katika uwekezaji na biashara katika soko la ushindani. Hatua zilizochukuliwa ni pamoja na kuipa nguvu ya kisheria EPZA kusimamia uwekezaji wa maeneo ya SEZ. Katika maeneo hayo, wawekezaji wa sekta mbalimbali watazalisha na kuuza bidhaa katika masoko ya ndani na nje ya nchi,  alisema Waziri Mkuu.Kuhusu usimamizi katika uwekezaji, Waziri Mkuu alisema Serikali imeendelea kusimamia uwekezaji katika maeneo maalumu ya uzalishaji ili kuharakisha maendeleo ya viwanda. Uendelezaji wa maeneo ya EPZ na SEZ ni moja ya mikakati ya kukuza ajira, uwekezaji na uzalishaji viwandani. Mpango huu una maeneo 10 yaliyoonesha mafanikio makubwa yakiwa yameajiri wafanyakazi 27,000.Miradi yote itakapokamilika, inatarajia kuajiri wafanyakazi 273,581,  aliongeza.Alisema katika miaka sita iliyopita, EPZA imeanzisha viwanda 81 katika maeneo mbalimbali nchini ambavyo vimewekeza mtaji wa zaidi ya Dola za Marekani bilioni 1.12 na vimetoa ajira za moja kwa moja 27,000 na zisizo za moja kwa moja zaidi ya 80,000.Pia mauzo ya nje yamefikia Dola za Marekani milioni 700 na Serikali inaendelea kuimarisha EPZA, ili ichochee ukuaji wa uchumi na kuongeza ajira kupitia maendeleo ya viwanda.Awali akizungumza kabla ya kumkaribisha Waziri Mku, Waziri wa Viwanda na Biashara, Dk Abdallah Kigoda alisema sekta ya viwanda nchini bado inakua kwa kasi ndogo ikilinganishwa na nchi nyingine duniani. Sekta ya viwanda hapa nchini inakua kwa asilimia tisa wakati China sekta hiyo imekua kwa asilimia 40, Vietnam imekua kwa asilimia 20 na India imefikia asilimia 16,  alisema.Maadhimisho hayo yalihudhuriwa pia na Mwakilishi wa Shirika la Umoja wa Mataifa la Maendeleo ya Viwanda (UNIDO) nchini, Emmanuel Kalenzi, Mwenyekiti wa Shirikisho la Wenye Viwanda (CTI), Felix Mosha na wawakilishi wa Jumuiya za Kimataifa.