 Hayo yameelezwa na Ofisa Masoko wa PSPF, Rahma Gemina Ngassa wakati wa ufunguzi wa maonyesho ya Utumishi wa Umma katika viwanja vya Mnazi Mmoja jijini Dar es Salaam ambapo mgeni rasmi alikuwa Kaimu Katibu Mkuu ofisi ya Rais Menejimenti ya Utumishi, Habu Mkwizu kwa niaba ya Waziri wa Nchi Ofisi ya Rais Utumishi.Anasema kwamba PSPF imejizatiti na kuhakikisha inawekeza zaidi katika uwekezaji wa muda mrefu ili michango ya wanachama inalindwa dhidi ya mfumuko wa bei na mtikisiko wa kiuchumi dunia. Kwa kutambua umuhimu wa wanachama wetu, PSPF imeamua kuwekeza zaidi katika majengo marefu na uwekezaji huo unazingatia maeneo salama ambayo yanachangia katika ukuaji wa uchumi na kukidhi mahitaji muhimu ya jamii katika kuboresha sekta ya elimu, afya na hali za maisha ya wanachama,  alisema Rahma.Baadhi ya vitega uchumi ambayo PSPF imewekeza ni jengo la Golden Jubilee Tower, PSPF commercial building ambalo tayari limeshakamilika ambalo litakuwa jengo refu kuliko yote Afrika Mashariki, hati fungani za mashirika (corporate bonds), amana za mabenki, mikopo ya biashara kwa makampuni, mikopo maalum kwa serikali kugharamia miradi ya kitaifa na hisa katika makampuni.Kwa mujibu wa Ofisa Masoko, mfuko umeweza kuwa na amana ya Sh trilioni 1.25 kulinganisha na Sh bilioni 36.45 mwaka 2000 na hivyo kuongezeka kwa wanachama wapya katika mfuko wa PSPF basi amana kubwa itaongezeka na kuwalipa wanachama wake kwa wakati na mafao yaliyo bora zaidi ukilinganisha na mifuko mingine ya jamii. Mpaka mwezi Aprili tayari tumekwisha sajili wanachama wapya 20,000 na imani yetu hadi kufikia mwishoni mwa mwaka huu tunaweza kuvuka malengo tuliojiwekea ya kusajili wanachama 40,000,  alisema Rahma.