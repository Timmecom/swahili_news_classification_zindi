 CHAMA cha Wamiliki wa Benki Tanzania (TBA) kimesema uamuzi wa Benki Kuu ya Tanzania (BoT) kuwataka kutoa huduma ya kubadilisha fedha za kigeni umekuwa na manufaa makubwa ya kiuchumi kwao.Mwenyekiti wa TBA ambaye pia ni Mkurugenzi Mtendaji wa Benki ya CRDB, Abdulmajid Nsekela amesema, tangu benki za biashara zianze kutoa huduma hiyo, amana zao zimeongezeka.Alisema hali hiyo inafanya benki hizo kuendelea kuimarika kiuchumi katika kuwahudumia wateja wao lakini pia haithiri maduka ya kubadilisha fedha za kigeni yaliyoko mtaani. Alisema maduka hayo bado ni muhimu kwa kuwa matawi ya benki hayapo kila mahali.Kwenye mkutano wa Rais John Magufuli na wafanyabiashara uliofanyika Ikulu Dar es Salaam mwishoni mwa wiki, Gavana wa Benki Kuu, Profesa Florens Luoga, alisema kupitia benki hizo, kwa siku wanakusanya zaidi ya Dola za Marekani milioni 10.Alisema katika kipindi cha wiki tatu sasa benki haziendi BoT kuomba fedha za kigeni na badala yake BoT sasa ina uwezo wa kununua fedha hizo kutoka kwa benki hizo na kuongeza kuwa benki hizo kwa sasa zina uwezo mkubwa wa kuhudumia sekta binafsi.Profesa Luoga alisema ni muhimu benki hizo kuwa ndiyo mkondo maalumu wa shughuli zote za kibenki nchini baada ya BoT kuchukua hatua ya kudhibiti uendeshaji wa biashara ya fedha za kigeni.Mwezi Februari mwaka huu, Mkurugenzi Mtendaji wa TBA, Tusekelege Joune, alilieza gazeti hili kuwa benki za biashara zilikuwa zikitoa huduma hiyo ya kubadilisha fedha za kigeni kama sehemu ya huduma ambazo wanaruhusiwa kisheria.Alisema hatua hiyo ya benki za biashara kutoa huduma ya kubadilisha fedha za kigeni itasaidia kujua mtiririko wa fedha hizo hapa nchini kwa kuwa kupitia benki, huduma itakuwa ikitolewa katika njia halali na za uwazi kwa kuwa mnunuzi na muuzaji watakuwa wakijulikana.Ikumbukwe kuwa Novemba 2018, Benki Kuu iliendesha operesheni maalumu dhidi ya maduka ya kubadilisha fedha za kigeni na kubaini baadhi ya maduka bubu kuendesha biashara hiyo bila kuwa na leseni, jambo ambalo ni kinyume na sheria.Kutokana na operesheni hiyo, maduka hayo yalifungwa kwa muda ili kupisha uchunguzi kwa lengo la kubaini maduka yaliyokuwa yakiendesha biashara hiyo kinyume na sheria ikiwemo biashara haramu ya utakasishaji fedha ili hatua za kisheria zichukuliwe dhidi yao.