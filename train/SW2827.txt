 Serikali za Uganda na Tanzania zimekubaliana kuwa ujenzi wa mradi wa Bomba la mafuta Ghafi kutoka Hoima Uganda hadi Tanga Tanzania, uanze mwezi Juni mwaka huu na ukamilike baada ya miezi 36, yaani mwezi Juni mwaka 2022.Pia, zimekubaliana kuwa majadiliano ya utekelezaji wa mradi huo wa Bomba la mafuta ghafi kutoka Uganda, yakamilike Juni mwaka huu ili kuendelea na hatua ya ujenzi wa bomba hilo.Hayo yalielezwa kwa nyakati tofauti jijini Kampala na Waziri wa Nishati wa Tanzania, Dk Medard Kalemani na Waziri wa Nishati na Maendeleo ya Madini wa Uganda, Irene Muloni. Kwa ujumla tumepanga kuwa majadiliano yote ya mradi na maandalizi mengine ya mradi kati ya pande zote mbili yakamilike mwezi Juni mwaka huu ili ujenzi wa mradi pia uanze mwezi Juni na tunataka kukamilisha mradi huu ndani ya miezi 36 mara baada ya ujenzi kuanza,  alisema Dkt Medard Kalemani.Kwa mantiki hiyo, mradi wa ujenzi wa miundombinu ya kusafirisha mafuta kutoka Hoima nchini Uganda hadi jijini Tanga nchini Tanzania, utakamilika mwezi Juni 2022. Dk Kalemani alisema kuwa, kwa ujumla, mradi ulishaanza kutekelezwa kwa kufanyika kazi za awali ikiwemo tathmini ya mazingira , ambayo kwa upande wa Tanzania imekamilika na upatikanaji wa eneo kutapojengwa matenki matano yatakayohifadhi mafuta lita 500,000 kila moja mkoani Tanga, ambapo taratibu za ujenzi zinaendelea.Aliongeza kuwa, mradi huo unatekelezwa hatua kwa hatua, hivyo kuna kazi zinazoendelea kufanyika wakati majadiliano yakiendelea ikiwemo kazi za utafiti wa kijiokemia, kijiolojia na kijiotekniko. Pia, alisema kuna kazi zitakazofuata baada ya majadiliano kukamilika.Alisema kuwa baada ya kumalizika kwa majadiliano kati ya Serikali ya Tanzania na Uganda, hatua itakayofuata ni majadiliano ya kimkataba kati ya Serikali ya Tanzania na wawekezaji wa mradi, ambao ni kampuni ya Total E&P ya Ufaransa, Tullow Oil ya Uingereza na CNOOC ya China.Pia, Serikali ya Uganda itafanya majadiliano husika na wawekezaji hao.Akizungumzia kikao hicho cha mawaziri, Dk Kalemani alisema kuwa baada ya kusainiwa kwa mkataba wa mradi huo mwaka 2017, kulikuwa na masuala mengi ya kujadili.Lakini, katika vikao mbalimbali vya ngazi ya mawaziri, wameendelea kukubaliana katika masuala mengi yatakayowezesha mradi kusonga mbele.Waziri wa Nishati na Maendeleo ya Madini wa Uganda, Muloni, alisema kuwa mazungumzo kati ya pande hizo mbili, yamefanyika vizuri na yale waliyokubaliana, kila pande unaenda kuyawasilisha katika uongozi wa juu wa nchi, kabla ya kuendelea na hatua nyingine za majadiliano. Kwa ujumla kuna majadiliano mbalimbali yaliyo mbele yetu, ikiwemo majadiliano kuhusu ubia wa kampuni (shareholding agreement) ambayo tunatarajia yakamilike mwezi Juni ili kuweza kuanza ujenzi wa mradi,  alisema Muloni.Pia, alisema kuwa Timu za Majadiliano ya Kitaifa kutoka Uganda na Tanzania (GNT), bado zina kazi kubwa ya kufanya na wanaamini kuwa wataendelea kufanya kazi kwa bidii ili kuhakikisha kuwa wananchi wa Uganda na Tanzania wanafurahia mradi huo muhimu.Mawaziri kutoka Tanzania waliohudhuria kikao hicho ni Waziri wa Katiba na Sheria, Profesa Palamagamba Kabudi, Waziri wa Ardhi, Nyumba na Maendeleo ya Makazi, William Lukuvi na Waziri wa Nchi, Ofisi ya Makamu wa Rais (Muungano na Mazingira), January Makamba.Awali, majadiliano ya mradi huo yalitarajia kukamilika Januari mwaka huu, kupisha kuanza kwa utekelezaji, baada ya wataalamu na mawaziri wanaohusika, kukaa na kujadiliana katika kikao kililichofanyika nchini hapa.