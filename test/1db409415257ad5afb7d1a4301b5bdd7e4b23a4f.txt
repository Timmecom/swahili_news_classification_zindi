 CRISTIANO Ronaldo, kwa mara ya kwanza juzi alifunga mabao matatu katika mchezo mmoja tangu atue katika Ligi Kuu ya Italia ya Serie A, wakati Juventus ikiichapa Cagliari kwa mabao 4-0.Ronaldo alitumia makosa ya Ragnar Klavan mapema katika kipindi cha pili na kuwapatia mabingwa hao wa Italia uongozi wa mchezo, kabla hajafunga penalti baada ya Marko Rog kumchezea rafu, Paulo Dybala.Ronaldo ambaye ni gwiji wa Ureno, baadae alimtengenezea, Gonzalo Higuain, aliyefunga na kuifanya Juve kuwa mbele kwa mabao 3-0. Muda mfupi baadae, mkali huyo wa zamani wa Real Madrid na Manchester United alifunga bao jingine katika dakika ya 56 na kukamilisha hat-trick baada ya kupiga mpira uliompita kipa Robin Olsen.Mchezaji huyo mwenye umri wa miaka 34 hiyo ni idadi kubwa ya mabao aliyofunga tangu kutua Italia kwa ada ya uhamisho ya Pauni milioni 99.2 akitokea Real Madrid mwaka 2018, akifunga katika mechi tano zilizopita za Serie A.Juventus ilishikilia kwa muda uongozi wa ligi hiyo, lakini ushindi wa baadae wa Milan wa bao 3-1 huko Napoli baadae Jumatatu kwa mabao mawili ya Romelu Lukaku   yaliipeleka timu hiyo kileleni kwa tofauti ya mabao.Hiyo ni hat-trick ya pili ya Ronaldo kwa Juventus baada ya kufunga mabao matatu walipocheza dhidi ya Atletico Madrid katika msimu uliopita wa michuano ya Ligi ya Mabingwa wa Ulaya hatua ya 16 bora. Tangu wakati huo aliifungia Ureno hat-trick tatu.