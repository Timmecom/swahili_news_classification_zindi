 MAWAKALA wa Forodha wametaka Mamlaka ya Mapato Tanzania (TRA), kuwapa ushirikiano wa kutosha ili waweze kusonga mbele katika shughuli zao. Akizungumza katika mkutano uliowakutanisha mawakala hao na TRA, Mkurugenzi wa Kampuni ya Nkira Trading & Investment Ltd, Geofrey Ngatara (pichani) alisema katika shughuli zao za forodha wamekuwa hawapati habari sahihi na kwa wakati muafaka kutoka kwenye mamlaka hiyo, jambo ambalo linakwamisha utendaji wao.  Hatukatai kulipa kodi bali suala kubwa hapa ni uelimishaji.Leo (jana) tumepata somo kuna mambo yalikuwa hayafafanuliwi vizuri. Changamoto kwetu ni kutopata habari sahihi na wakati muafaka toka TRA,  alisema. Naye Kaimu Kamishna wa Kodi za Ndani katika mamlaka hiyo, Abdul Mapembe alisema mkutano huo unalenga kusikiliza hoja na changamoto mbalimbali za kiutendaji za kikodi wanazokutana nazo katika majukumu yao ya kila siku ili wayatambue kwa pamoja na kutafutia njia ya kuzitatua.Alisema TRA haiwezi kukusanya kodi kwa kutumia nguvu bali itatumika pale itakapoonekana hakuna njia nyingine. Alisema kama kuna eneo ambalo ni hatari kwenye biashara ni la kodi hivyo anashauri ili kufanikisha hilo jambo la kwanza ni kujisajili kama mlipa kodi.  Nyie ni mawakala wa forodha hamuwezi mkafahamu kila kitu, tafuteni wahasibu waweke kumbukumbu zenu ili msije kupata usumbufu,  alisema.Alisema katika kutekeleza azma hiyo, TRA imekuwa ikikutana na wadau mbalimbali na kujadiliana mambo mbalimbali ya kikodi. Kwa upande wake Meneja Usajili walipakodi toka TRA, Rehema Shao alisema jukumu lao ni kukusanya mapato pamoja na kutoa elimu kwa wadau mbalimbali ambayo itawasaidia kujua umuhimu wa kulipa kodi ili watu walipe kwa hiyari na mapato ya nchi yaongezeke.Katika hatua nyingine, mkutano wa Jumuiya ya Wafanyabiashara Tanzania (JWT), uliokuwa ufanyike juzi katika viwanja vya Mnazi Mmoja jijini Dar es Salaam uliahirishwa baada ya viongozi wa jumuiya hiyo kueleza wameombwa na polisi kufanya hivyo. Kabla ya kuahirishwa kwa mkutano huo, mamia ya wafanyabiashara wa Kariakoo walikutana katika viwanja hivyo lengo lao likiwa ni kuunga mkono kauli ya Rais John Magufuli aliyoitoa Arumeru mkoani Arusha kuhusu TRA ipunguze viwango vya kodi, isiwakandamize na kuwapeleka polisi wafanyabiashara.Akiahirisha mkutano huo, Mwenyekiti wa jumuiya hiyo Silver Kiondo alisema wameahirisha kwa sababu hakukuwa na mawasiliano ya kutosha kati yao na polisi kwani wameelezwa kuwa kuna jambo la kitaifa linaendelea hawataweza kuwaangalia. Imeelezwa kuwa hivi sasa maduka ya wafanyabiashara eneo la Kariakoo yamefikia takribani 40,000.