 MDHIBITI na Mkaguzi Mkuu wa Hesabu za Serikali (CAG), Profesa Mussa Assad ametakiwa kufika mbele ya Kamati ya Kudumu ya Bunge ya Haki, Maadili na Madaraka ya Bunge kujibu tuhuma za kulidhalilisha Bunge kwamba ni dhaifu. ia Mbunge wa Kawe, Halima Mdee (Chadema) ametakiwa kufika mbele ya Kamati hiyo, ili kudhibitisha kauli zake kuunga mkono kauli ya CAG kwamba Bunge hilo ni dhaifu.Akizungumza na vyombo vya habari jijini Dodoma jana, Spika wa Bunge, Job Ndugai aliwataka viongozi hao kufika mbele ya Kamati hiyo, Januari 21 na 22, mwaka huu, na wasipotekeleza hatua nyingine zitachukuliwa dhidi yao.Spika Ndugai alichukua hatua hiyo ya kuwaita viongozi hao kutokana na kile alichodai walilidhalilisha Bunge kwa kuliita Bunge hilo ni dhaifu na kuunga mkono kauli hiyo."Kama ni upotoshaji ofisi ya CAG ndiyo inayopotosha, huwezi kuisema nchi yako vibaya unapokuwa nje ya nchi," alisema Spika Ndugai.Ndugai alisema kitendo hicho kimemkasirisha hakutegemea msomi kama yeye (CAG) angeweza kulisema hivyo Bunge ambalo lina wasomi wengi kuliko mabunge yote tangu wakati wa Uhuru.Awali Desemba 30, mwaka jana, CAG Assad wakati akifanya mahojiano na Idhaa ya Kiswahili ya BBC alisema kuwa Bunge la Tanzania ni dhaifu kwa kuwa ofisi yake imekuwa ikitoa ripoti za ufisadi unaofanywa lakini Bunge hilo limeshindwa kuzifanyia kazi.Mahojiano hayo yaliyofanyika wakati akiwakilisha Tanzania katika Umoja wa Mataifa (UN); CAG Assad alisema:"Bunge la Tanzania ni dhaifu, limeshindwa kuidhibiti Serikali dhidi ya ufisadi."Profesa Assad alihojiwa na mtangazaji wa idhaa hiyo, kuhusu jitihada za ofisi yake kila mwaka kufanya ukaguzi na kutoa ripoti zenye kuonesha kuna ubadhirifu lakini baada ya hapo wananchi hawaoni kinachoendelea.Profesa Assad alijibu kwamba jambo hilo ambalo kimsingi ni kazi ya Bunge; Kama tunatoa ripoti zinazoonesha ubadhirifu halafu hatua hazichukuliwi, huo kwangu ni udhaifu wa Bunge. "Bunge linatakiwa kusimamia na kuhakikisha pale panapoonekana kuna matatizo basi hatua zinachukuliwa. Sisi kazi yetu ni kutoa ripoti na huu udhaifu ni jambo lenye kusikitisha."Mbunge wa Kawe Mdee aliunga mkono kauli hiyo ya CAG kwa kudai kwamba katika muda wote aliokaa bungeni, Bunge hilo analiona ndio dhaifu zaidi.Mdee alitoa kauli hiyo kutokana na kauli ya CAG, wakati naye akifanya mahojiano na vyombo mbalimbali vya habari na pia akaandika kwenye mitandao ya kijamii akiunga mkono kauli hiyo kwamba yupo sahihi kusema kwamba Bunge hilo ni dhaifu."Yuko sahihi! kiukweli Mhimili wa Bunge!! Tunatia aibu...samaki wengi wakioza....tumeoza wote!! naamini wabunge tumesikia, na kuona kilichosemwa na CAG..." ameandika Mdee kwenye mitandao ya kijamii.Kamati ya Kudumu ya Haki, Maadili na Madaraka ya Bunge ndiyo inayoshughulikia masuala yote yanayohusu udhalilishaji unaofanyika dhidi ya mamlaka na madaraka ya Bunge hilo.