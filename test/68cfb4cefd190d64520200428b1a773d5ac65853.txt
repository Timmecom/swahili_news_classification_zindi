 MFANYABIASHARA maarufu nchini, Dk Reginald Mengi (77), ameingia kwenye rekodi ya pekee nchini na kuweka historia, kutokana na mapokezi ya mwili wake Moshi mkoani Kilimanjaro alikozaliwa.Mengi aliyefariki dunia Mei 2, mwaka huu Dubai katika Umoja wa Falme za Kiarabu (UAE) baada ya kuugua kwa muda mfupi, juzi aliagwa rasmi na maelfu ya wakazi wa Dar es Salaam, walioongozwa na Rais John Magufuli. Mwili wa Dk Mengi uliwasili kwenye Uwanja wa Ndege wa Kimataifa wa Kilimanjaro (KIA) jana saa nne asubuhi na kuingizwa kwenye gari ya kifahari aina ya Toyora Land Cruiser (V8) iliyopambwa vyema kwa maua na kuwekwa kibao kilichoandikwa kwa lugha ya Kiingereza, yakimaanisha  Pumzika kwa amani Dk Mengi. Uwanjani hapo msafara wa familia, ndugu na jamaa uliosindikiza mwili huo Kilimanjaro, ulilakiwa na umati wa watu wakiwemo viongozi wa Mkoa wa Kilimanjario. Miongoni mwa viongozi walioupokea mwili huo ni Mkuu wa Wilaya ya Arumeru, Jerry Muro, Mkuu wa Wilaya ya Hai, Lengai Ole Sabaya, Mkuu wa Mkoa wa Dar es Salaam, Paul Makonda na Mkuu wa Mkoa wa Njombe, Christopher Ole Sendeka.Aidha, njiani ambako mwili huo ulipita kuelekea nyumbani kwa mfanyabiashara huyo bilionea, hali haikuwa shwari kutokana na mafuriko ya watu waliojitokeza kuusindikiza mwili huo. Katika eneo la Kwa Sadala, msafara huo ulilazimika kuchukua takribani nusu saa kupita kutokana na watu wengi waliojitokeza na kuziba barabara, akinamama walitandika kanga zao huku wengine wakifagia njia mbele ya gari lililobeba mwili wa Dk Mengi aliyekuwa akilimiliki Kampuni za IPP.Katika maeneo mengine, wananchi walilazimisha kusukuma gari lililobeba mwili huo, hali iliyolazimu askari polisi waliokuwa wakisindikiza msafara huo, kuingilia kati na kuwazuia ili kuendana na muda. Kutoka KIA hadi nyumbani kwa Dk Mengi kijijini Nkuu Machame, kunakadiriwa kuwa na umbali wa kilometa 36, lakini msafara huo ulichukua zaidi ya saa nne kufika nyumbani kutokana na kila mara kulazimika kusimama kutokana na idadi kubwa ya watu wanaojitokeza kuuzuia na kuangua vilio.Wengi wa watu waliojitokeza barabarani ni pamoja na akinamama, ambao wengi wao walisikika wakielezea namna mfanyabiashara huyo alivyowasaidia kupitia Vicoba na hivyo kufanikiwa kuendesha maisha yao. Kilimanjaro yazizima Vilio na simamzi hususani katika Kijiji cha Mkweseko vilisikika baada ya gari lililokuwa limebeba jeneza lenye mwili wa aliyekuwa Mwenyekiti Mtendaji wa Kampuni za IPP, Dk Mengi kuwasili.Baada ya kuwasili kwa mwili huo KIA 3:40 asubuhi, na ndege ya Shirika la Precision Air yenye namba 5H_PWC ulipokelewa na viongozi mbalimbali wa kiserikali, dini pamoja na wananchi. Msafara uliyokuwa umebeba mwili uliondoka uwanjani hapo saa 4:15 na ulipita katika barabara ya Moshi/ Arusha mpaka ulipofikishwa katika Kijiji cha Mkweseko wilayani Hai.Kutokana na msafara huo, baadhi ya wafanyabiashara walilazimika kufunga biashara zao ili kupata fursa ya kushughudia mwili huo ukipitishwa barabarani, ambako maelfu ya wananchi wakiwa wamebeba majani aina ya Masale wakipunga kuonyesha ishara ya kuaga. Hata hivyo, msafara huo ulisongwa na maelefu ya wananchi, huku wengine wakishinikiza kuruhusiwa kubeba jeneza lenye mwili huo, ingawa hawakufanikiwa kutokana na Jeshi la Polisi kuzuia hali hiyo ili kuepusha vurugu.Wananchi walionekana kutaka kusimamisha msafara, yalianza maeneo ya KIA, Bomang ombe, Kwa Sadala lakini ilipofika Kijiji cha Nkwarungo, ulisimamishwa kwa lengo la kupunguza magari ambayo yalikuwa ni zaidi 100. Miongoni wa watu waliojitokeza ni wanafunzi wa shule za msingi na sekondari pamoja na wanafunzi wa Chuo cha Uuguzi na Uganga Usaidizi cha Machame, ambao baadhi walionekana wakiangua vilio na huku wengine wakishinikiza mabango yenye jumbe mbalimbali.Msafara huo ulisimamisha biashara katika miji ya KIA, Bomang ombe na Kwa Sadala na baadhi ya wananchi walisikika wakimuelezea Dk Mengi kama shujaa wa mapinduzi ya kiuchumi nchini. Mkuu wa Itifaki wa familia ya Dk Mengi, Wilfred Mushi, alisema ratiba ya awali imebadilika kutokana ibada iliyokuwa ifanyike Machame kuhamishiwa Usharika wa Moshi Mjini wa Kanisa la Kiinjili la Kilutheri Tanzania (KKKT).  Ibada ya mazishi ya mpendwa wetu tulitarajia kuifanyia Machame lakini tumepokea maombi mengi kwa wananchi wa Mkoa wa Kilimanjaro wakiongozwa na Mkuu wa Mkoa, Anna Mgwhira, wakitaka tuhamishie Moshi Mjini kutokana na ukubwa wa eneo, jambo ambalo familia imekubaliwa,  alisema Mushi.Alisema familia imepanga mwili wa marehemu, utapumzishwa kwanza katika nyumba yake iliyopo katika Kijiji cha Mkweseko, ambako leo baada ya kutoka kanisani Moshi Mjini utapelekwa kijijini alipozaliwa Nkuu Sinde Kata ya Machame Mashariki kwa ajili ya maziko. Majaliwa kuongoza maziko Wakati mwili huo ukipokelewa nyumbani alikozaliwa Dk Mengi, leo Waziri Mkuu, Kassim Majaliwa anatarajiwa kuongoza maelfu ya Watanzania katika maziko ya mfanyabiashara huyo aliyezaliwa Mei 29, 1942.Pamoja na Waziri Mkuu, viongozi wengine wanaotarajiwa kushiriki katika maziko hayo ni pamoja na Spika wa Bunge, Job Ndugai, mawaziri wa wizara mbalimbali, wabunge na wakuu mikoa jirani. Viongozi wanena Akizungumza na waandishi wa habari jana mkoani hapa, Mkuu wa Mkoa wa Kilimanjaro, Anna Mghwira, alisema mipango ya mazishi imekamilika na hali ya ulinzi na usalama kwa Mkoa wa Kilimanjaro imeimarishwa.Mghwira alisema mkoa huo umepoteza mzalendo wa kweli, aliyepigania maendeleo bila ubaguzi wa aina yoyote. Aidha, alisema ndoto ya Mwenyekiti Mtendaji wa Kampuni ya IPP, Dk Mengi ya kufungua mashamba ya zao la parachichi na kiwanda kipya cha sukari, imezimika. Kufunguliwa kwa mashamba na kiwanda hicho, kulikuwa na matarajio ya kutoa ajira za watu zaidi ya 5,000 ambao pia ungeinua uchumi wa Mkoa wa Kilimanjaro na Taifa kwa ujumla.Alisema mara kadhaa alikuwa akifanya mazungumzo na Dk Mengi, ambaye alisema anahitaji angalau ekari kati ya 2,000 hadi 5,000 ambazo ni maalumu kwa ajili ya vijana kupata kazi kwa takribani watu 3,000. Akimzungumzia Dk Mengi, aliyekuwa Waziri wa Maliasili na Utalii katika Awamu ya Nne, Lazaro Nyalandu alitaka vijana kuwekeza kwa kuishi na watu vizuri, jambo ambo litasaidia kuacha historia njema odani ya jamii.Alisema Dk Mengi hakuwa mtu wa kujivuna, licha ya kuonekana ni tajiri na mwenye hadhi kubwa ndani na nje ya nchi. Akizungumzia safari kutoka Dar es Salaam hadi mkoani Kilimanjaro, Makonda alisema kama mkoa walihakikisha wanafika mkoani Kilimanjaro salama, jambo ambalo limefanikiwa.