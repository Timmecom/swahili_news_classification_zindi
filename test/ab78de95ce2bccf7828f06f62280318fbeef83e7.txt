 WANAFUNZI watatu wa Chuo Kikuu Mzumbe (MU) kilichopo mkoani Morogoro wamejinyakulia kitita cha Sh 1,000,000 kila mmoja baada ya kuwashinda wenzao kwenye shindano la kushindanisha mawazo bora zaidi ya ubunifu.Shindano hilo lilifanyika hivi karibuni na kushuhudiwa na Waziri wa Elimu , Sayansi na Tenkolojia , Profesa Joyce Ndalichako wakati wa kilele cha ufungaji kambi ya vijana ya ujasiriamali ya wanafunzi wa Chuo Kikuu Mzumbe. Mkuu wa Idara ya Rasilimali na Ulezi wa Chuo Kikuu hicho, Dk Emmanuel Chao, alisema kwa mara ya kwanza katika kambi ya mwaka huu Chuo Kikuu hicho kimetenga fedha kwa ajili ya kushindanisha mawazo bora sita ili kupata mawazo bora zaidi matatu ambayo yatapatiwa zawadi ya Sh milioni moja kila mmoja.Dk Chao alisema kwa sasa wanatoa elimu ya vitendo na kuwajengea uwezo na nyenzo ili waweze kufanya vizuri katika ujasirimali wao . Mshindi wa kwanza katika shindano hilo ni Nyanjala Maingu  asante mama batiki  aliyewasilisha wazo la ubunifu la namna ya kuzalisha batiki na kutengeneza makoti ya wanawake, mshindi wa pili alikuwa ni Anthony Michael ambaye wazo lake la ubunifu lilikuwa ni la namna ya kutengeneza mfumo wakuunganisha wahitaji wa magari ya mizigo na huduma hiyo kutumia simu ya mkononi na aliyenyakua nafasi ya tatu ni mwanafunzi mwingine wa Chuo Kikuu hicho aliyenyakuwa nafasi tatu Rabia Luhuna aliyeshinda kwa wazo lake la ubunifu juu ya kazi za mikono la kuokota chupa za plastiki na kutengeneza mapambo.Mwanafunzi wa mwaka wa tatu wa Chuo kikuu hicho ,Fatuma Mbaga ambaye ni mjasirimali alisema kuwa baadhi ya wahitimu wa vyuo vikuu wanashindwa kuthubutu kujikita kwenye shughuli za ujasirimali kutokana na woga na kukosa taarifa muhimu za namna ya kuendesha shughuli zao. Hivyo aliwashauri wanafunzi wanaosoma chuoni hapo watumie vizuri simu zao  simu janja  ili kupata taarifa mbalimbali zinazohusiana na masuala mbalimbali ya ujasilimali .Kwa upande wake Makamu Mkuu wa Chuo Kikuu hicho, Profesa Lughano Kusiluka alisema mwaka 2017 Chuo hicho kilianzisha kambi ya ujasiriamali ambayo inashirikisha wanafunzi wa Mzumbe na wahitumu wa Chuo hicho ambao ni wajasiriamali. Alisema tangu kuanzishwa kwa kambi hiyo bidhaa mbalimbali zimebuniwa na kutengenezwa na wanafunzi wabunifu na wajasirimali na kuzunduliwa ambapo mwaka huu wanafunzi 48 wa Chuo Kikuu hicho wameandikisha mawazao yao ya kibunifu ili yaweze kuboreshwa.