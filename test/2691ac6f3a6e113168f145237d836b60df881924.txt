 Alitoa kauli hiyo mwishoni mwa wiki wakati akizungumza na wananchi kwenye mkutano wa hadhara uliofanyika kwenye Uwanja wa Michezo wa Mponde muda mfupi baada ya Kiwanda cha kuchakata Chai cha Mponde kufunguliwa rasmi na Msajili wa Hazina, Lawrence Mafuru kutokana na mgogoro baina ya wakulima na mwekezaji.Kufunguliwa kwa kiwanda hicho kumekuja baada ya serikali kuvunja rasmi mkataba wake wa uuzwaji wa kiwanda hicho kwa mwekezaji Umoja wa Wakulima wa Chai Lushoto na Korogwe (UTEGA), kutokana na kushindwa kutimiza masharti yaliyosababisha mgogoro hadi wananchi kukifunga kwa takribani miaka miwili.January alisema kutokana na wananchi kuvumilia kwa muda huo wote wa mgogoro na kushindwa kuuza chai hiyo kiwandani, idadi kubwa kati yao walikata tamaa na kuamua kuyatelekeza mashamba yao kwa kujaribu kulima mazao mengine ikiwemo mahindi. Tunaishukuru serikali kwa kuingilia kati na kuleta suluhu ya mgogoro huu sasa tunatarajia muda si mrefu chai itaanza kuchakatwa tena hapa kiwandani lakini changamoto itakayotukabili ni uhakika wa kukidhi mahitaji ya kiwanda,  alisema January ambaye pia ni Waziri wa Nchi, Ofisi ya Makamu wa Rais (Mazingira na Muungano).Kwa upande wake, Mkuu wa Mkoa wa Tanga, Mwantumu Mahiza aliwataka wananchi hao kulima chai kwa wingi ili kuiwezesha serikali kufikia lengo ililokusudia kupitia kiwanda hicho cha Mponde. Halmashauri ya Bumbuli ina wakulima zaidi ya 6,000 ambao wanategemea zaidi shughuli za kilimo cha chai pekee katika kujipatia kipato cha kila siku.