 IDARA ya Ustawi wa Jamii mkoani Morogoro imepokea jumla ya matukio ya ukatili wa kijinsia 396, ukatili dhidi ya watoto 297 na matukio ya mimba za utotoni 194 kwa kipindi cha Januari hadi Machi mwaka huu.Hayo yalisemwa na Mganga Mkuu wa mkoa huo, Dk Frank Jacob hivi karibuni mjini Morogoro katika hotuba yake ya ufunguzi wa kikao kazi cha Maofisa Ustawi wa Jamii mkoani humo. Dk Jacob alisema licha ya matukio ya ukatili wa kijinsia kwa watoto na mimba za utotoni, pia kwa kipindi hicho jumla ya mashauri ya ndoa 245 yalipokelewa , matunzo ni 364, kati ya hayo 177 yaliyopelekwa mahakamani na yaliyotolewa hukumu ni 142.Hata hivyo alisema huduma za ustawi wa Jamii zimekuwa zikitolewa kwa kuzingatia sera , sheria na miongozo mbalimbali na mkoa wa Morogoro umekuwa ukipata taarifa za utendaji wa masuala ya ustawi wa jamii kupitia maofisa wake waliopo katika halmashauri na Hospitali ya Rufaa ya Morogoro.Alisema vitendo vya unyanyasaji kwa watoto bado vipo ndani ya jamii ambapo takwimu zinaonesha kwa kila watoto wa kike watatu, mmoja amefanyiwa vitendo hivyo akiwa chini ya umri wa miaka 18 na kwa watoto wa kiume saba, mmoja amefanyiwa vitendo hivyo akiwa na umri chini ya miaka 18. Naye, Ofisa Ustawi wa Jamii mkoa huo, Jesca Kagunila alisema lengo la kikao ni kuwajengea uwezo maofisa ustawi wote wa jamii wa mkoa kubadilishana uzoefu na kupanga mikakati katika kutatua changamoto zinazoukabili mkoa ndani ya jamii.Naye, Ofisa Ustawi wa Jamii wa Halmashauri ya Wilaya ya Morogoro, Paul Fidelis aliwasihi wazazi , walazi na jamii mzima kutoficha watoto wanaonyanyaswa ikiwa na kesi zao kumalizana kindugu. Kwa upande wake, Mwakilishi kutoka Ofisi ya Rais, Tawala za Mikoa na Serikali za Mitaa (Tamisemi) , Subistia Ka- budi alisema kuwa maofisa ustawi wa jamii wana wajibu wa kutoa huduma kwa jamii kwa wakati kulingana na aina ya wateja walionao kwa kuzingatia kanuni na sheria.