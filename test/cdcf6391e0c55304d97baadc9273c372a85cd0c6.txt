 BUNGE limepitisha Muswada wa Marekebisho ya Sheria Mbalimbali nane Namba 3 wa Mwaka 2019, unaozibana asasi za kijamii na mashirika yasiyo ya kiserikali (NGOs), kampuni na vyama vya kijamii ambavyo sasa vitafutwa, endapo vitaenda kinyume cha sheria hiyo.Aidha, kupitia muswada huo, pia umeweka ukomo wa vyeti vya usajili wa NGOs na utaratibu wa kuhuisha vyeti hivyo kila baada ya kipindi cha miaka 10, tofauti na sasa ambapo hakuna ukomo.Kwa mujibu wa muswada huo, miezi miwili baada ya kupitishwa na kuanza kutumika kwa marekebisho ya muswada huo, NGOs, kampuni na vyama vya kijamii vitakavyoenda kinyume cha sheria hiyo, vitafutiwa usajili.Akiwasilisha marekebisho ya muswada huo bungeni Dodoma jana, Mwanasheria Mkuu wa Serikali, Profesa Adelardus Kilangi alisema kupitia Sheria ya Mashirika Yasiyo ya Kiserikali Sura ya 56, marekebisho yake yamelenga kuweka wigo wa mashirika yatakayoruhusiwa kusajiliwa kama NGOs, ambayo ni yale yanayolenga kunufaisha jamii na sio wanachama wake.Profesa Kilangi alisema marekebisho yanayopendekezwa, yanakusudia kuwezesha usajili wa NGOs kufanyika chini ya sheria moja, iliyoweka misingi imara ya usimamizi na uwazi katika utendaji wa mashirika hayo. Hatua hii itasaidia kuwepo kwa uwazi na uwajibikaji wa mashirika hayo na kuhakikisha kwamba miradi na shughuli zinazotekelezwa na mashirika hayo nchini zinakuwa na tija kwa jamii na taifa kwa ujumla,  alisema.Aliyaelezea marekebisho ya sheria hiyo kuwa ni katika kifungu cha nne kinacholenga kupanua wigo wa Mkurugenzi wa Uratibu wa Mashirika Yasiyo ya Serikali (NGOs).Alisema wigo huo ni pamoja na kumwezesha kuzuia NGO kutekeleza majukumu yake, endapo itakuwa inatekeleza majukumu yake kinyume cha sheria, na kutathmini shughuli zinazotekelezwa na mashirika hayo.Alieleza kuwa kifungu kipya cha 4A kinampa Msajili mamlaka ya kufanya uchunguzi wa mwenendo wa shirika lolote chini yake. Kifungu cha 8A kinaongezwa kwa kuweka masharti ya kufuta usajili wa NGO isiyokidhi masharti ya usajili,  alisema.Katika Sheria ya Vyama vya Kijamii Sura ya 337, marekebisho yake yamelenga kuondoa mkanganyiko katika usajili wa jumuiya za kijamii na taasisi zingine za usajili kama vile NGOs na Msajili wa Biashara na Leseni (BRELA), ikiwa ni pamoja na kupendekeza kuhuisha adhabu zilizopitwa na wakati ziweze kuendana na hali ya sasa.Alisema katika marekebisho ya sheria hiyo, inapendekeza kuweka utaratibu wa usajili wa vyama vya kijamii na pia kuweka utaratibu wa kufutwa kwa vyama hivyo vilivyoorodheshwa kwenye rejista, ambavyo ndani ya miezi miwili baada ya marekebisho hayo kuanza kutumika vitashindwa kukidhi masharti ya kuendelea kuwa vyama vya kijamii. Marekebisho haya yanapendekeza kufuta kifungu cha 7 kwa lengo la kuweka masharti ya usajili wa vyama vya kijamii kutoka nje ya nchi na kuanisha kuwa itakuwa ni kosa kwa vyama hivyo, endapo vitakiuka masharti ya usajili,  alifafanua AG.Akielezea marekebisho katika Sheria ya Makampuni Sura ya 212, alibainisha kuwa marekebisho hayo yamelenga kuondoa mgongano uliopo kati ya Brela na Msajili wa NGOs juu ya usajili na usimamizi wa asasi zinazofanya shughuli kwa lengo kwa kutogawana faida na ambazo hazina malengo ya kukuza biashara.Alisema marekebisho hayo, yanalenga kuweka mipaka ya usajili na usimamizi wa asasi hizo, tofauti na ilivyo sasa ambako kila taasisi (Brela na Msajili wa NGOs) ina uwezo wa kuzisajili na kuzisimamia sheria. Marekebisho pia yamelenga kuweka namna bora ya usajili, usimamizi na ufuatiliaji wa kampuni zisizo na lengo la kugawana faida zinazosajiliwa chini ya sheria ya makampuni na NGOs zinazosajiliwa chini ya sheria ya NGOs,  alisema.Alisema marekebisho hayo yanaweka wigo, utakaosaidia katika utambuzi na usajili wa kampuni.Kifungu cha 3A kimeongezwa kwa lengo la kuweka utaratibu wa kampuni kusajiliwa kulingana na malengo au madhumuni ya kuundwa kampuni husika.Alifafanua kuwa lengo ni kuondoa changamoto zilizojitokeza hivi karibuni, ambapo baadhi ya kampuni zimekuwa zikisajiliwa chini ya Sheria ya Makampuni, lakini kutokana na malengo na madhumuni yake, kampuni hizo zingepaswa kusajiliwa kama NGOs chini ya Sheria ya Mashirika yasiyo ya Kiserikali.Alisema kwa mujibu wa marekebisho yanayopendekezwa kwenye sheria hiyo ibara ya 5 na 6, kampuni zote zilizosajiliwa chini ya Sheria ya Makampuni ambazo zinajishughulisha na shughuli za kijamii zitapaswa ndani ya miezi miwili tangu kuanza kutumika kwa marekebisho hayo, kusajiliwa chini ya Sheria ya NGOs. Lengo ni kutofautisha usajili wa kampuni na mashirika yasiyo ya kiserikali na kampuni.Inapendekezwa pia kuongeza kifungu kipya cha 400A kwa lengo la kumpa Msajili wa Makampuni mamlaka ya kuifuta kampuni yeyote itakayoonekana inajihusisha na masuala ya kijinai au masuala yaliyozuiwa,  alifafanua.