 MAMLAKA ya Udhibiti Huduma za Nishati na Maji (Ewura) imekuwa daraja muhimu katika kulinda haki za watumiaji, usambazaji bora wa huduma na mdau mkubwa serikali.Ewura inadhibiti sekta ndogo za petroli, umeme, gesi asili, maji safi na usafi wa mazingira huku mkazo ukiwekwa hasa katika udhibiti wa kiufundi na kiuchumi wa sekta hizo. Wajibu wa mamlaka hii ni pamoja na utoaji wa leseni, kupitia gharama za bidhaa, kusimamia utendaji na viwango vya ubora, usalama, afya na mazingira.Mamlaka pia ndiyo inayoweka viwango vya bidhaa na huduma zinazotolewa, kudhibiti gharama na tozo, kuunda kanuni na taratibu za kusimamia utendaji wa sekta husika. Katika kutimiza wajibu wake huo, mamlaka inajitahidi kuhakikisha inakuza ushindani bora na ufanisi wa kiuchumi. Kadhalika, inalinda maslahi ya watumiaji (walaji) na maslahi ya kifedha ya wasambazaji nishati mbalimbali nchini.Inakwenda mbali na kuhakikisha upatikanaji wa huduma kwa watumiaji wote wakiwamo wenye kipato cha chini, wa vijijini na wasiojiweza, na pia inalinda na kuhifadhi mazingira, na kukuza uelewa wa jamii kwa sekta zote.Kwa mujibu wa Ripoti ya Ewura ya Kutathmini Mwenendo wa Sekta Ndogo ya Petroli nchini ya Mwaka 2017, ukuaji huo wa sekta umechangiwa na mambo mengi hasa ukuaji wa sekta nyingine za kiuchumi zikiwamo za kilimo, ujenzi na usafirishaji.Mwenyekiti wa Bodi ya Wakurugenzi wa Ewura, Profesa Jamidu Katima anasema mamlaka imekuwa ikitoa ripoti ya sekta ndogo ya petroli, na hiyo ya sasa ni ya nne ya mwaka 2017. Katika utoaji ripoti hizo, Profesa Katima anasema hayo ni matunda ya juhudi mtambuka kuanzia kwa wajumbe wa bodi, menejimenti na hasa timu nzima ya mamlaka hiyo. Wafanyakazi kwa umoja wao, wamefanya kazi kwa juhudi na maarifa na kikamilifu katika kudhibiti na hivyo, kupata mafanikio makubwa katika sekta ndogo ya petroli nchini,  anasema. Katima anasema katika kipindi cha miaka 11 ya uhai wa Ewura, mamlaka hiyo imekuwa kinara kutekeleza matakwa ya wadau. Anasema imechangia kuwapa wanaohitaji wateja, zikiwemo huduma bora za mazao ya pertoli, utoaji wa huduma katika uwepo wa uzalishaji ulinzi katika usambazaji.Huduma hizo zote zimeboreshwa na kuimarishwa, hata bei ya petroli, dizeli na mafuta ya taa bei zimekuwa hazibadiliki kiasi cha kuumiza wananchi kutokana na mfumo wa bei za soko la dunia.Anasema kuna mkakati kuhakikisha familia nzima ya Ewura inaendelea kutoa huduma bora, na kila mmoja anachangia muda wake, akili na maarifa kuendelea kuimarisha huduma zote katika sekta ya petroli. Kaimu Mkurugenzi Mkuu wa Ewura, Nzinyangwa Mchany anasema lengo la mamlaka hiyo ni kulinda matakwa ya watumiaji, kuweka ubora katika usambazaji na serikali, ambao kwa pamoja ndio wadau wa huduma wakubwa wa mamlaka hiyo. Ewura katika uhai wake wa miaka 11, imejikita katika kuhakikisha wadau wake watatu wanapata huduma kutoka katika mamlaka hiyo,  anasema Mchany. Kama miaka mingi iliyopita, mwaka 2017, mamlaka hiyo imejikita katika kuboresha utoaji wa huduma zake kwa wadau hao katika sekta nishati na maji pamoja na sekta ndogo ya petroli. Sheria ya Petroli katika Kifungu 392 na sheria ya kuanzishwa Ewura katika Kifungu cha 414, zimekasimu mamlaka ya kuratibu shughuli za sekta ndogo ya petroli Tanzania Bara,  anasema.Kwa mujibu wa vifungu hivyo, Ewura imepewa mamlaka ya ufundi, uchumi na shughuli za kuratibu usalama katika sekta ndogo ya petroli. Shughuli za uratibu wa sekta ndogo ya petroli zinaboreshwa na Ewura. Mchany anasema katika sekta hiyo, Ewura inawajibika kudumisha usalama na ubora wa mazao ya petroli yanayosambazwa nchini.Anasema inapaswa kupanga bei kuanzia na manunuzi, utunzaji, usafirishaji na usambazaji wa mazao ya petroli.  Lakini pia ina wajibu wa kuvutia wawekezaji kwa kutoa leseni za uwiano wa petroli na huduma zake, hivyo kusaidia kuhakikisha upatikanaji wa mazao ya petroli unakuwa wa uhakika nchini,  anasema. Mcheny anasema, Ewura inatakiwa kuandaa uwanja sawa kwa kulinda matakwa ya watoaji huduma hiyo na wasambaza katika maeneo mbalimbali nchini. Ina wajibu wa kuhakikisha inaboresha sera za serikali kama zilivyoonesha katika Sera ya Taifa ya Nishati ya Mwaka 2015,  anasema. Kaimu Mkurugenzi Mkuu anasema katika mwaka 2017, kwa wastani sekta ndogo ya petroli nchini imeendelea kukua sambamba na ukuaji wa uchumi nchini. Ripoti hii ya nne ya uendeshaji na sekta ya ndogo ya petroli nchini, ina takwimu zinazoonesha ukuaji huo na hasa namna Ewura inavyodhibiti utoaji wa huduma hiyo nchini. Imetoa mfumo mzima wa utoaji huduma kwa wingi na ubora katika mwaka mzima wa 2017 na imeonesha matokeo na mafanikio ya maendeleo, changamoto zinazoipata mamlaka na mkakati wa siku zijazo katika kuhakikisha utoaji wa huduma unakuwa bora zaidi.Mkuu wa Kitengo cha Mawasiliano na Uhusiano cha Ewura, Titus Kaguo anasema mamlaka hiyo imeandaa kwa mara ya nne ripoti ya utendaji wa sekta ndogo ya petroli, inayoonesha wazi namna mamlaka hiyo inavyohakikisha huduma za nishati ya petroli zinakidhi viwango kwa wadau.  Ewura inajua bayana kwamba sekta ndogo ya petroli ni muhimu katika maendeleo ya jamii na uchumi na hasa katika kusaidia mpango wa taifa wa 2025 unaolenga kuifanya nchi ifikie uchumi wa kati,  anasema Kaguo.Kutokana na mkakati huo wa serikali, Ewura imeweka mkakati katika kuboresha mazingira ya uratibu sambamba na serikali katika kufikia malengo ya kitaasisi na kuratibu ili kuvutia wawekezaji katika sekta hiyo.  Ni wajibu wa Ewura pia kuhakikisha vituo vya mafuta vinavyojengwa na vilivyopo vinakuwa katika viwango vinavyotakiwa kabla ya kupewa leseni,  anasema.Mafanikio hayo hutokana na ufanyaji kazi na ushirikiano ndani ya Ewura, katika kuhakikisha kwamba malengo ya uratibu yanafikia katika malengo ya kuratibu sekta ndogo hiyo.  Hii pia ni hatua moja mbele katika kuhakikisha kwamba kuna ushindani wa haki miongoni mwa wafanyabiashara wa mafuta, kwa kulipa kodi inayostahili na kufuata bei zinazotangazwa na mamlaka,  anasema.Ili kuhakikisha kwamba sekta hiyo ndogo inakua katika ubora unaotakiwa, Ewura iliendesha ukaguzi wa miundombinu ili kuhakikisha kwamba yote ina vibali vinavyohusika kabla ya ujenzi. Kutokana na ukaguzi wa mara kwa mara, inategemewa kwamba viwango vya vituo vya mafuta nchini vitaboreshwa, na tabia ya kuhujumu mafuta ya nchi za nje au yenye msamaha wa kodi zitapungua, na hatimaye mteja atahudumiwa na kuridhika.Kuhusu bei za mafuta, Ewura inafuatilia kwa karibu ikiwianisha na mwenendo katika soko la dunia kwa mafuta ghafi na safi. Mwaka 2015, bei za mafuta ghafi kwenye soko la dunia ziliimarika, japokuwa zilikuwa chini ikilinganishwa na bei za wakati huo mwaka 2014.Wahusika walipewa adhabu kwa mujibu wa sheria. Sheria inamtaka yeyote anayetaka kujihusisha na shughuli inayodhibitiwa, aombe leseni inayohusika kutoka Ewura, kwa kujaza fomu na kulipa ada inayotakiwa. Ripoti ya mwaka 2017 imetolewa rasmi kwa ajili ya kusambaza kwa serikali na wadau wengine, kukusanya takwimu na habari zinazohusu huduma inayotolewa na sekta ndogo ya petroli nchini. Katika kuhakikisha mamlaka inafanya kazi kwa ufanisi zaidi katika kipindi hiki, imefanya marejeo ya taratibu tisa ambazo zinaboresha usimamizi wa sekta ndogo ya petroli nchini.