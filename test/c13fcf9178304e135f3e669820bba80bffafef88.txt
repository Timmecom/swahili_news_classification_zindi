 Waziri Mkuu, Kassim Majaliwa amesema, Serikali imeona manufaa ya majukwaa ya fursa za biashara yanayoandaliwa na Kampuni ya Magazeti ya Serikali (TSN), na ameiagiza iangalie uwezekano wa kuyaandaa katika ngazi za wilaya na ya kisekta.Amesema, majukwaa hayo yameinufaisha mikoa saba ya mwanzo na anaamini jukwaa la Tabora lilioanza leo litakuwa na manufaa mkoani humo. Serikali inafarijika sana kwa kazi kubwa inayofanywa na TSN, Kampuni ya Magazeti ya Serikali. TSN imeendelea kutekeleza wajibu wake kwa ufasaha na umahiri mkubwa wa kuhabarisha wananchi na kuelimisha jamii kupitia majukwaa ya fursa mbalimbali za uwekezaji wa mikoa... Lakini TSN sasa wamefikia hatua sasa ya kuboresha zaidi utoaji wa habari, uhabarishaji kwa wananchi kwa kutumia mfumo mpya ambao utambulishwa hivi karibuni wa kutoa habari au magazeti kwa njia ya mtandao wa simu ambao Waziri ameueleza. Zote hizi ni jitihada za taasisi yetu, kampuni ya magazeti ya nchini kuhakikisha kwamba Serikali inafikisha ujumbe kwa Watanzania kupitia njia mbalimbali  amesema.Majaliwa amesema, pamoja na kuzitangaza fursa zilizopo mikoani, TSN pia wamekuwa wakitangaza fursa za kitaifa, na kwamba majukwaa yamekuwa na faida nyingi ukiwemo upatikanaji wa mitaji, teknolojia, ajira, na kuongeza mapato ya Serikali. Niwaombe sasa TSN kwa kushirikiana na mikoa mingine, endeleeni kuandaa na kuhimiza majukwaa haya ya fursa kuwepo kwenye maeneo yao. Ni matumaini yangu kwamba kila baada ya jukwaa kama hili mtakuwa mnafanya tathmini ya nini kimefanikiwa ili sasa tujipange vizuri kwa mikoa inayofuata. Na tathimini hii matokeo yake lazima mikoa husika iambiwe, changamoto zao, hatua waliyofikia kwenye changamoto zao na namna ya kuboresha kupitia tathimini hiyo  amesema.Majaliwa amesema, TSN pamoja na kuandaa majukwaa ya mikoa, sasa wanaweza kuandaa majukwaa kuzitangaza fursa zilizopo kwenye wilaya fulani na pia sekta mojawapo ikiwemo ya kilimo, ufugaji, na ujasiriamali.Amesema, Rais John Magufuli anapongeza ubunifu wa kuwa na jukwaa la fursa za biashara Tabora linalozitambulisha fursa zilizopo mkoani humo. Kwa hiyo mheshimiwa Rais anafurahishwa na hilo, nae pia anawasihi mtumie nafasi hii, wageni na wenyeji wa mkoa wa Tabora kutumia fursa mlizonazo  amesema na kuongeza kuwa Makamu wa Rais, Samia Suluhu Hassan pia amewasalimu wajumbe wa jukwaa hilo la siku tatu.Amempongeza Mkuu wa Mkoa wa Tabora, Aggrey Mwanri kwa uchapakazi, kusimamia vizuri shughuli za maendeleo, ubunifu, na kuibua fursa na mipango kwa ajili ya maendeleo ya mkoa huo.