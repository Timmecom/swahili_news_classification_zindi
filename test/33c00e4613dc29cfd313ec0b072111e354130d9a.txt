 BENKI ya Maendeleo ya Kilimo (TADB) imejipanga kunyanyua kipato cha wakulima wadogo wadogo nchini kupitia ushirika wao kwa kuwapatia mikopo ya gharama nafuu ili waweze kumudu gharama za uzalishaji.Hayo yalibainishwa na Mwenyekiti wa Bodi ya Wakurugenzi ya TADB, Rosebud Kurwijila wakati alipotembelea na kufanya mazungumzo na uongozi wa Chama cha Ushirika Karagwe (KDCU) mkoani Kagera ili kujionea mkopo uliotolewa na TADB ulivyosaidia katika kununua kahawa msimu ulioishia Oktoba, 2018.Alisema TADB imedhamiria kunyanyua kipato cha mkulima mdogo nchini aweze kubadilisha maisha yake kupitia vyama vyao vya ushirika. Kurwijila alisema TADB imeanzishwa katika kipindi kifupi kisichozidi miaka mitatu, lakini tangu imeanzishwa wamekwishatoa mikopo ya Sh bilioni 55, ukiwamo wa KDCU wa Sh bilioni 14.Kwa mujibu wa taarifa, wakulima wa zao hilo wilaya za Karagwe na Kyerwa mkoani Kagera wamefanikiwa kukusanya kahawa kilogramu milioni 39.4 zenye thamani ya zaidi ya Sh bilioni 39.4, katika msimu wa mwaka huu. Akitoa taarifa hiyo, Mwenyekiti wa KDCU, Anselimi Kabateleine alisema kiasi cha kahawa iliyokusanywa msimu huu haijawahi kufikiwa tangu KDCU ilipoanzishwa mafanikio ambayo yamewezeshwa na mfumo unaovipa vyama vya ushirika vya msingi nguvu kukusanya kahawa.