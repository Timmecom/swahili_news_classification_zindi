 WAKULIMA wa zao la ufuta wilayani Kilwa mkoani Lindi wamelalamikia wanunuzi kununua kwa bei ya chini zao hilo kutoka Sh 3,100 hadi kufi kia Sh 2,730 kwa kilo moja ya ufuta ghafi kwa njia ya minada katika msimu wa mwaka huu.Mwenyekiti wa Chama cha Msingi cha Ushirika cha Zinga, kata ya Miguruwe, Mshamu Mpwati akizungumza mwishoni mwa wiki wakati alipokuwa akizungumza na viongozi wa serikali, kamati ya ulinzi na usalama ngazi ya wilaya, viongozi wa halmashauri waliofika kijijini hapo alisema kuwa mnada wa kwanza ziliuzwa tani nane za ufuta ghafi kwa bei ya Sh 3,100.Mpwati alisema kwamba baadaye bei hiyo ilishuka kwenye mnada wa pili, ufuta ghafi uliuzwa kwa Sh 2,905 na mkulima alilipwa Sh 2,805 kwa kilo moja. Alifafanua kuwa endapo ufuta ghafi utauzwa Sh 2,700 mkulima atalipwa Sh 2,600 ambapo mkulima anakatwa kila kilo moja Sh 100 kwa kulipia ushuru mbalimbali uliopangwa katika msimu wa mwaka huu.Alisema kwamba bei hizo zinazoshuka zinamuathiri mkulima kwani kuna wakulima wengine wanazalisha magunia mawili lakini gharama zake ni kubwa zinakuwa sawa na wengine wenye tani tatu au tano. Mwenyekiti huyo alisema serikali iangalie suala hili la kushuka kwa bei kwani linaleta athari mbaya kwa wakulima kutokana kukatishwa tamaa na uzalishaji.Kaimu meneja wa Chama Kikuu cha Ushirika (Lindi Mwambao) kinachotoa huduma kwa vyama vya msingi katika wilaya ya Kilwa, Lindi na Manispaa Mohammedi Mchekenje alikiri kuwa bei za ufuta zinashuka kwa kila mnada.Mchekenje alisema mnada wa nne uliofanyika katika Kijiji cha Njinjo, wilayani Kilwa ziliuzwa tani 4,500 za ufuta ghafi, bei ya juu ilikuwa Sh 2,738, 2,735 na Sh 2,730 na chini ilikuwa Sh 2,720 kwa kilo moja ya ufuta ghafi, wilayani humo.Alisema ikilinganishwa na mnada wa tatu uliofanyika katika mtaa wa Mnazi Mmoja, Manispaa ya Lindi, zao hilo liliuzwa Sh 2,802 bei ya juu na ya chini ilikuwa Sh 2,730 kwa kilo moja ya ufuta ghafi. Mkuu wa Wilaya Kilwa, Christopher Ngubiagai alikiri kuwa wakulima wanalalamika kupata bei ya chini ya zao la ufuta ghafi katika msimu wa mwaka huu na kuwa bei inashuka kutokana na uzalishaji kuwa mkubwa kwa hiyo inategemeana na uhitaji wa soko lenyewe, hivyo bei inaweza kushuka.