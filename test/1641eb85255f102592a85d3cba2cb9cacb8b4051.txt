 KOCHA wa mabingwa watetezi wa Ligi Kuu Tanzania Bara Simba, Patrick Aussems amesema ushindi alioupata juzi unazidi kuwaweka kwenye nafasi nzuri kwenye mbio za kutetea ubingwa msimu huu.Simba walifanikiwa kupata ushindi wa mabao 2-0 dhidi ya Ruvu Shooting katika mchezo wa ligi hiyo uliofanyika kwenye Uwanja wa Taifa Jijini Dar es Salaam na kuendelea `kula  vizuri viporo vyao.Ushindi huo umeifanya timu hiyo yenye maskani yake barabara ya Msimbazi kufikisha pointi 54 baada ya kucheza michezo 21 wakiendelea kubaki katika nafasi ya tatu kwenye msimamo wa ligi hiyo inayoshirikisha timu 20 msimu huu, huku wakibakiza mechi saba za viporo. Huku Yanga ambao ni vinara wa ligi hiyo pamoja na kufungwa na Lipuli bao 1-0 wikiendi iliyopita, bado wanaendelea kutamba kileleni mwa msimamo wa ligi hiyo wakiwa na pointi zao 67 baada ya kucheza michezo 28, sawa na Azam FC wanaoshika nafasi ya pili baada ya kuwa na pointi 59.Kama Simba watafanikiwa kushinda viporo vyao saba vilivyobaki watawazidi vinara wa ligi hiyo Yanga kwa pointi nane, ambapo watakuwa wamefikisha pointi 75. Akizungumza mara baada ya kukamilika kwa mchezo huo, Ausseums alisema walikuwa wanahitaji ushindi ili kuondoka na pointi zote tatu na hilo wamelitimiza na kujiweka katika mazingira mazuri ya kutetea taji hilo. Nashukuru wachezaji wangu wamejituma pamoja na kuwakosa baadhi ya nyota wangu kwenye mchezo huo, ambao ushindi ulikuwa muhimu zaidi ili kuendelea kuwa katika nafasi nzuri ya kutetea taji letu,  alisema Ausseums. Alisema mchezo huo ulikuwa na upinzani mkubwa kwa wapinzani wao kucheza kwa kujihami hasa kipindi cha kwanza hivyo alifanya mabadiliko ambayo yalizaa matunda na kufanikiwa kupata matokeo.Aussems alisema kwa sasa anakiandaa kikosi hicho kwenye mchezo wa unaokuja wa ligi hiyo dhidi ya Mbao FC kutoka Mwanza kuhakikisha wanapata matokeo chanya. Kwa upande wake Kocha wa Maafande hao, Abdulmultik Haji ametupia lawama mwamuzi wa mchezo huo, Florentina Zabron kutoka Dodoma akidai kuwa alichangia wachezaji wake kuwatoa katika mchezo huo kwa kutochezesha kwa haki. Mwamuzi amewabeba Simba, kwa mfano penalti waliyopata sio sahihi kabisa na hii ni mara ya pili kutokea na hata nilivyocheza na Yanga walinifanyia vivyo hivyo, siwezi kusema lolote nawaachia wenye mamlaka waamue,  alisema Haji. Kwa matokeo hayo, Ruvu Shooting wanaendelea kubaki kwenye nafasi ya 17 kwenye msimamo wa ligi hiyo baada ya kubaki na pointi zao 35.