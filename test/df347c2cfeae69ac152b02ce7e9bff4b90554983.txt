 Habari zinasema FIFA imemwandikia barua Karia kumtaka atoe maelezo ya kina kuhusu kinachoendelea kwenye Uchaguzi Mkuu TFF. Karia alikiri habari hizo na kuhoji mwandishi amezipata wapi kwani zilitakiwa kuwa siri TFF. Ni kweli nimeandikiwa barua binafsi na nimeeleza nilichoweza. Hii ilikuwa ni barua binafsi, ila imekuja kwenye e-mail ya TFF. Nasikitika kuvuja kwa habari hii, ila barua ya Fifa haikuja kwa ubaya,  alisema Karia jana.Kwa mujibu wa habari hizo, Fifa imesisitiza kumtambua Rais Malinzi anayekabiliwa na kesi. Malinzi na Katibu Mkuu wa TFF, Celestine Mwesigwa na Mhasibu wa TFF, Nsiande Mwanga wana kesi ya utakatishaji fedha.Kwa mujibu wa chanzo chetu, FIFA imesema inaendelea kuchunguza suala la Malinzi na wenzake kujua linahusiana na jinai au uchaguzi. Mtoa habari wetu amesema FIFA imeonya ikigundua kuna mkono wa Serikali, haitasita kuifungia Tanzania katika medani ya soka.Hiyo ni barua ya pili ya Fifa kwa TFF. Awali iliiandikia TFF ikitaka kufahamu kilichomsibu Malinzi na Mwesigwa walio mahabusu gereza la Keko kwa tuhuma za utakatishaji fedha. Katika kilichoonekana FIFA kutoridhishwa na maelezo ya awali imemuandikia binafsi Karia.Imemwomba maelezo binafsi kuhusu sakata hilo na kuahidi kufanya uchunguzi wake. Fifa imeifungia Sudan, Julai 6 mwaka huu kutokana na Serikali ya nchi yao kuingilia shughuli za chama cha soka cha Sudan (SFA).SFA ilifungiwa baada ya Serikali kupitia wizara ya sheria kuamuru Rais anayetambuliwa na FIFA, Mutasim Gaafar kuondoka na nafasi kuchukuliwa na Abdel Rahman Sir Elkatim. Mbali na Sudan, Fifa iliifungia Nigeria mwaka 2014, Benin mwaka 2016 na Mali Machi 2017.Uchaguzi Mkuu wa TFF uliopangwa kufanyika mjini Dodoma Agosti 12 umeingia ukakasi baada ya baadhi wajumbe TFF kupinga mchakato unaoendelea kwa kile walichodai kuwa ni kinyume cha kanuni za uchaguzi.Baadhi ya wanaopinga wanadai Ibara ya 15 ya Kanuni za Uchaguzi zinaeleza wazi kikao cha Kamati ya Utendaji kinatakiwa kitolewe notisi ya siku 15 lakini wao wameitisha kikao ndani ya saa 24 na kutoa uamuzi kutengua Kamati ya Uchaguzi na kutangaza wajumbe wapya.Mjumbe wa TFF amedai mchakato una ukakasi akidai aliyeendesha kikao ni Karia aliyewekewa pingamizi la kutokuwa uraia kwenye mchakato wa awali na kabla halijasikilizwa akaivunja.  Alipaswa kukata rufaa kamati ya rufaa ya uchaguzi kama asingeridhika na majibu ya Kamati ya uchaguzi. Hii inatosha kusema mchakato mzima wa uchaguzi ni batili,  alisema.