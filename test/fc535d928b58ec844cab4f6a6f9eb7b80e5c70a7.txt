 MKUU wa Mkoa wa Dodoma, Dk Binilith Mahenge amewataka Wakala wa Barabara za Mijini na Vijijini (Tarura) na Wakala wa Barabara Tanzania (Tanroads), mkoani Dodoma kuhakikisha wanasimamia na kutekeleza miradi iliyopangwa kutekelezwa itoe matokeo chanya.Dk Mahenge alisema hayo jana kwenye mkutano wa Mfuko wa Barabara Mkoa wa Dodoma na kusisitiza kuwa utekelezaji wa miradi hiyo unatakiwa kufanyika ndani ya kipindi cha miaka miwili iliyobaki.  Serikali ya Awamu ya Tano imeshamaliza miaka mitatu madarakani, bado miaka miwili. Hivyo yale maamuzi ambayo tumekubaliana, ikiwamo utekelezaji miradi ya Tarura, Tanroads msimamie kupata matokeo chanya,  alieleza.Dk Mahenge pia aliwaagiza kujikita katika kuelimisha na kueleza wananchi mafanikio yaliyopatikana katika uongozi wa serikali ya awamu ya tano chini ya Rais John Magufuli.  Kuna mengi yamefanyika na yanafanyika ambayo ni mazuri lakini wananchi hawayajui. Hili ni jukumu letu. Tueleze mafanikio ili wananchi wajue serikali yao inafanya nini kwa ajili yao na sio kueleza upungufu,  alisema. Barabara zikishatambulika, hatua za ujenzi zinazopitia, kuingizwa katika bajeti, kufanyiwa upembuzi na usanifu yakinifu na kuanza kujengwa au kukamilika kwake, hayo yote ni mafanikio ambayo wananchi wanapaswa kujua.Alitumia fursa hiyo kuwataka kutumia kipindi kilichobaki mwaka huu, kutathimini walipotoka, walipo ili unapoanza mwaka 2019 utumike vizuri katika kuleta maendeleo kwa wananchi.  Tunaelekea kuumaliza mwaka 2018 na kuukaribisha mwaka 2019, rai yangu kwenu tutumie muda huu kuupokea mwaka mpya kwa mabadiliko makubwa ya utendaji kazi,  alieleza.Katika mkutano huo, suala la mameneja wa Tarura kuingia vikao vyote vya halmashauri ikiwamo vya kamati ya fedha liliibua mvutano. Baadhi ya wajumbe walitaka waingie vikao vyote wengine kutumika kwa kanuni zilizopo. Mbunge wa Kondoa, Edwin Sanda (CCM) alitaka mameneja wa Tarura kuingia kwenye vikao vya halmashauri maana ndio hatua inayotumika kupanga utekelezaji miradi yote.Mbunge wa Chemba, Juma Nkamia (CCM), alitaka uwepo utaratibu maalumu wa kushirikisha wakala mbalimbali kwenye vikao vya halmashauri zikiwamo kamati za fedha na kusisitiza hakuna usiri kuwazuia watendaji hao. Kutokana na mvutano huo, Meneja wa Tarura Mkoa wa Dodoma, Lusako Kilembe alisema Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo alishatoa maelekezo meneja wa Tarura katika halmashauri waingie vikao viwili vya mabaraza ya madiwani katika halmashauri yoyote husika. Maelekezo aliyotoa Waziri Jafo ni kwamba Meneja wa Tarura aingie kwenye kikao cha kupitisha bajeti na kikao cha kuelezea utekelezaji wa bajeti ili kujua yaliyopangwa kutekelezwa na yaliyotekelezwa,  alisema.Mkuu wa Wilaya ya Mpwapwa, Jabir Shekimweri alitoa pendekezo la kufuatwa kwa kanuni zilizopo zilizoainisha wajumbe wa kuingia vikao vya Kamati vya Halmashauri.  Dhamira hii ni njema lakini tukumbuke ipo sheria namba 8 na kanuni za kudumu zimeainisha ni nani mjumbe wa kikao cha kamati husika na hakuna wakala anayetajwa kuwa mjumbe katika vikao hivyo ni vyema ikaangaliwa,  alisema Shekimweri. Akihitimisha hoja hiyo, Dk Mahenge alitaka maelekezo ya Waziri Jafo ya kutaka mameneja wa Tarura kuingia vikao viwili vya bajeti na cha utekelezaji wa bajeti yafuatwe alivyoelekeza.