 OFISI ya Rais, Ikulu imetoa msaada wa vitu mbalimbali kwa watoto yatima jijini Dar es Salaam vyenye thamani ya Sh milioni 22.4. Vituo vilivyopokea msaada huo ni Sinza, Mburahati, Msimbazi Centre, Hisani cha Mbagala Maji Matitu na Makao ya Taifa ya Watoto Kurasini.Misaada iliyotolewa kwa vituo hivyo ni pamoja na chakula ukiwemo mchele, unga wa mahindi, maharage, sukari, mafuta ya kula na vingine ni sabuni ya unga, vitanda, magodoro, mashuka, vyandarua, majembe, koleo na fedha taslimu kwa ajili ya kulipia ankara ya umeme.Akikabidhi misaada hiyo kwa niaba ya Katibu Mkuu Kiongozi, Balozi John Kijazi, Mkurugenzi wa Huduma Ikulu, Charles Mwankupili, alisema watoto hao ni wa Watanzania wote hivyo Serikali na jamii kwa ujumla wana wajibu wa kuwalea kwa kuwapatia mahitaji yao ya msingi pamoja na kuwatembelea na kuwasalimia.Mwankupili alisema watoto hao ni viongozi wa kesho, hivyo ni jukumu la kila mmoja ikiwemo serikali, taasisi za umma na binafsi pamoja na watu binafsi kuwatunza na kuwapatia elimu.Katika kituo cha kulelea watoto yatima cha Hisani kilichopo Mbagala Maji Matitu chenye jumla ya watoto yatima 75, Mwankupili alikabidhi kilo 500 za mchele, unga wa mahindi kilo 400, maharage kilo 100, sukari kilo 100, mafuta ya kupikia lita 50, sabuni ya unga mifuko 4 ya kilo 15 kila mmoja, mashuka 20, vitanda 4, vyandarua 20, magodoro 8 na fedha taslimu Sh 300,000 kwa ajili ya kulipia ankara ya umeme.