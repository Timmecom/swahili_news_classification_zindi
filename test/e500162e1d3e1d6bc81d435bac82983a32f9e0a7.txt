 WAKATI soko la mafuta duniani likitishiwa na bei kubwa kutokana na uzalishaji kupungua kufuatia shambulio nchini Saudi Arabia, imebainika kuwa Tanzania ina akiba ya kutosha ya mali ghafi hiyo muhimu katika kuendesha uchumi wa nchi.Mashambulio yaliyofanyika katika visima vya mafuta vya Saudi Arabia, ambayo yamevuruga utulivu katika soko, yamekata asilimia 5 ya mafuta yanayosafirishwa duniani kwa siku, ambayo ni sawa na mapipa milioni 5.7.Shambulio hilo lilifanywa na la ndege zisizo na rubani katika hifadhi mbili za mafuta nchini Saudi Arabia mwishoni mwa wiki.Ingawa haijajulikana hali itakavyokuwa katika kipindi kirefu cha baadaye baada ya mashambulio hayo, tayari bei ya mafuta duniani kwa mujibu wa soko la Brent imepanda kwa asilimia 19.5 kufikia dola za Marekani 71.95 kwa pipa.Hiyo ni bei kubwa ambayo haijawahi kutokea katika historia ya bei za mafuta, tangu kumalizika kwa mgogoro wa Ghuba ya Ajemi (Vita vya Ghuba) mwaka 1991. Hata hivyo, bei hiyo ilishuka tena kwa asilimia 10.Katika mahojiano na Mamlaka ya Udhibiti wa Nishati na Maji nchini (Ewura), Watanzania wametolewa hofu ya kuwepo kwa uhaba wa mafuta.Ewura imesisitiza kuwa taifa lina akiba ya mafuta ya kutosha miezi miwili hadi mitatu ijayo.Ewura imetoa kauli hiyo, kutokana na baadhi ya nchi duniani kuanza kutaabika, baada ya bei ya mafuta kupanda katika soko la dunia.Saudi Arabia ni moja ndio wauzaji wakuu wa mafuta duniani, ambapo wanasafirisha zaidi ya mapipa milioni saba kwa siku ya mafuta.Akizungumza na gazeti hili juzi, Meneja Mawasiliano na Uhusiano wa Ewura, Titus Kaguo alisema tukio hilo kwa sasa, haliwezi kuathiri upatikanaji wa mafuta nchini kwani kuna akiba ya kutosha.Hata hivyo, alisema athari ya bei kwa siku za usoni inategemea na muda, ambao upungufu huo utaendelea kutokea.Alisema utaratibu wa Tanzania wa kununua mafuta kwa kipindi cha miezi miwili mpaka mitatu, hivyo wananchi waondoe hofu kuhusu upatikanaji wa mafuta katika kipindi hiki. Athari inategemea, lakini si rahisi kutufikia kwa sasa kwa sababu sisi tunanunua mafuta kila baada ya miezi miwili au mitatu na mpaka sasa tuna akiba ya kutosha labda tu kama hiyo hali itaendelea kwa kipindi kirefu,  amesema.Alisema kutokana na utaratibu wa nchi wa ununuzi wa mafuta, unaweza kukuta wakati nchi itakapokuwa inahitaji kununua mafuta tena, hakutakuwa na tatizo hilo, hivyo athari kutoonekana.Imeelezwa kuwa shambulio hilo, huenda likailazimu Saudi Arabia kutumia mafuta yake ya akiba, mapipa milioni mbili kwa siku kwa ajili ya wateja wake, hali inayosababisha hofu.Kampuni ya mafuta Saudia, Aramco, imesema mashambulio hayo yalikatiza usambazaji kwa mapipa milioni 5.7 kwa siku. Bei za mafuta katika soko la dunia, zilishuka kidogo baada ya Rais Donald Trump wa Marekani, kuagiza kuingizwa kwa mafuta ya akiba sokoni.Marekani ilisema itaingiza mafuta yake ya akiba sokoni ili kuziba pengo la Saudi Arabia.Trump alisema kupitia twita kuwa ameagiza mafuta hayo ya akiba, yaingie sokoni kama kutakuwa na haja ili kusiwepo mtikisiko mkubwa wa soko.Marekani ilianza kuweka akiba yake ya mafuta miaka ya 1970 na inakadiriwa ina akiba ya mapipa milioni 640 katika mahandaki katika majimbo ya Texas na Louisiana.Kwa mujibu wa takwimu zilizotolewa televisheni ya Al Jazeera, soko la mafuta duniani linamilikiwa na Marekani kwa asilimia 18, Saudi Arabia asilimia 12, Urusi asilimia 11, Canada asilimia 5, China asilimia 5, Iraq asilimia 5, Iran asilimia 4, Falme za Kiarabu asilimia 4, Brazil asilimia 3 na Kuwaiti asilimia 3.Wachambuzi wa masuala ya soko la mafuta duniani, wanasema bei ya baadae ya mafuta duniani, inategemea urejeshaji wa haraka wa uzalishaji wa Saudi Arabia.