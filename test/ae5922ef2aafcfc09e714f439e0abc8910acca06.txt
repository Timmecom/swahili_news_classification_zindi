 WAZIRI wa Mambo ya Ndani ya Nchi, Kangi Lugola amesema mkataba wa udhamini walioingia na wadhamini wao unatoa nafasi kwa timu ya Polisi Tanzania kuingia sokoni kupambana na Simba na Yanga kusaka wachezaji wenye uwezo. Lugola aliyasema hayo jana Dar es Salam kwenye hafla ya kuingia makubaliano na wadhamini wa timu ya soka ya Polisi Tanzania iliyopanda msimu huu kucheza Ligi Kuu soka Tanzania Bara. Alisema wameingia kwenye ligi sio kuwa kichwa cha mwendawazimu bali kwa kumaanisha hivyo, lengo ni kuhakikisha wanapambana na kuchukua ubingwa na ikiwezekana Polisi Tanzania na hata Prisons ya Mbeya siku moja zitoe wachezaji wa kuwakilisha timu ya taifa.Alituma salamu kwa timu za Simba na Yanga kuwa ule umiliki wao wa kuongoza ligi msimu huu hautakuwepo, kwani timu ya Polisi Tanzania kutokana na inavyoonesha ari, anaamini itawapindua vigogo hao wa soka nchini. Wadhamini walioingia nao mkataba na kupewa vyeti vya kutambua michango yao ni Subash Patel, Lodhia na Busega Mazao. Pia, wametambulisha jezi za nyumbani na ugenini za wachezaji moja ikiwa na rangi nyeupe na bluu na nyingine bluu na nyeupe. Naye Rais wa Shirikisho la soka Tanzania (TFF) Wallace Karia aliwapongeza Polisi Tanzania kwa kutafuta wadhamini wake akisema utasaidia kuongeza chachu ya kuongeza ushindani katika ligi. Alisema udhamini huo usije kusababisha timu hiyo kushuka daraja akihimiza rasilimali zielekezwe kwa timu ili siku nyingine wakiitwa kwenye hafla basi ni kwasababu timu hiyo itakuwa ni mwakilishi wa kimataifa. Kamishna Polisi ushirikishwaji wa jamii Mussa Ally alisema Jeshi limekuwa likishiriki michezo mbalimbali ikiwemo soka, judo, mpira wa mikono na riadha kwa lengo wakiamini ni sehemu ya mikakati ya kuzuia uhalifu. Hata hivyo, pamoja na kuulizwa, lakini haikuelezwa udhamini huo wa mwaka mmoja, utakuwa wa kiasi gani.Mdhamini mwingine Deo Kumalija wa kiwanda cha Busega Mazao alisema wameomba wananchi kuiunga mkono timu hiyo huku Subash Patel akiwahimiza wakafanye vizuri na kutengeneza hazina ya timu ya taifa.