 UONGOZI wa Jumuiya ya Watanzania waoishi nje ya nchi (Diaspora) uko tayari kusimamia ujenzi wa daraja refu la kisasa lenye uwezo wa kuunganisha miji miwili ya Dar es Salaam na Zanzibar katika harakati za kuimarisha uchumi na mawasiliano.Mwenyekiti wa Jumuiya hiyo akiwa pia Mjumbe wa Kamati ya Biashara Tanzania, Jonas Njao akiiongoza timu ya wanajumuiya hiyo ametoa kauli hiyo wakati akizungumza na Makamu wa Pili wa Rais wa Zanzibar, Balozi Seif Ali Iddi ofisini kwake Vuga, Mjini Zanzibar.Njao amesema diaspora imeanza harakati za maandalizi ya kufanya utaratibu wa kuziomba serikali zote mbili za Jamuhuri ya Muungano wa Tanzania na ile ya Mapinduzi ya Zanzibar kuuridhia mradi huo wa kimataifa utakaoweza kuongeza kundi kubwa la ajira nchini.Alisema wataalamu pamoja na wafadhili wa ujenzi wa mradi huo wa kiuchumi tayari wameshajitokeza na kinachosubiriwa kwao kwa sasa ni kukubalika kwa maombi ya mradi ambao bado umekuwa adimu ndani ya bara la Afrika.Amesema, fursa wanazozipata za kuwasiliana na taasisi na kampuni tofauti duniani zimelenga kutafuta nafasi za ajira zitakazosaidia kuimarisha ustawi wa Wananchi kutokana na vijana wao kujikomboa katika masuala ya ajira.Ofisa Mwandamizi wa kampuni ya Maxtruder yenye makao makuu yake nchini Ujerumani, Felix Von Lumburg, amesema uongozi wa taasisi yake uko tayari kuwekeza miradi ya ujenzi wa nyumba zenye bei nafuu kutokana na ushawishi mkubwa walioupata kutoka kwa wana diaspora hao.Lumburg alisema ujenzi wa nyumba moja yenye thamani ya dola za Marekani 5,000 hutumia saa mbili tu kuunganisha kuta zake zilizotengenezwa kwa zege yenye kuzingatia kiwango madhubuti cha kimataifa.Alisema uongozi wa kampuni hiyo mbali ya kujikita katika miradi tofauti kutokana na taaluma kubwa ya wahandisi wake lakini imeamua kulenga katika ujenzi wa nyumba hizo ili kusaidia jamii za Watanzania hasa wale wanaoishi wakiwa na kipato cha chini.Ofisa Mwandamizi huyo wa kampuni ya Maxtruder alimhakikishia Balozi Seif kwamba nyumba zinazojengwa na kampuni hiyo zinahimili matukio ya dharura ikiwemo matetemeko na tayari wameshajenga moja ya mfano nchini Kenya na mradi kama huo kwa sasa upo Urusi.Akitoa shukrani zake, Balozi Iddi alisema serikali zote mbili zimetoa fursa kwa wananchi wake kutafuta maisha mahali popote ilimradi wanazingatia sheria na taratibu za mataifa wanayoamua kuishi.Balozi Seif alisema ni vyema kwa Watanzania hao walioko ughaibuni wakachuma katika njia ya halali, wakala, lakini wasisahau kuweka akiba kwa ajili ya kusaidia familia zao pamoja na wao wenyewe.Aliwaomba kuitumia fursa ya uwekezaji iliyopo nchini hivi sasa, kwa kuanzisha miradi ya uzalishaji vikiwemo viwanda vidogo na hata vikubwa ili vije kuwasaidia pale watakapoamua kurudi kumaliza maisha yao nyumbani.Aliwahakikishia Watanzania hao wanaoishi ughaibuni kwamba serikali ya Mapinduzi ya Zanzibar kwa vile tayari imesharidhia uwepo wa jumuiya hiyo iko tayari kuwasaidia wana diaspora hao kwa wale watakaoamua kuwekeza miradi yao ikiwemo nyumba na mashamba.