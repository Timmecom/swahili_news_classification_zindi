 MKURUGENZI Mkazi wa Benki ya Dunia (WB), Bella Bird ameridhishwa na maboresho ya ujenzi wa gati namba 0 hadi 7 katika Bandari ya Dar es Salaam ambapo mpaka sasa kazi yote ya ujenzi huo imefi kia asilimia 43 tangu ianze mwaka 2017.Bird alitoa kauli hiyo jana jijini Dar es Salaam alipofanya ziara ya kuangalia shughuli za maboresho ya bandari hiyo ambayo pamoja na mambo mengine yanajumuisha ujenzi wa gati zitakazokuwa na uwezo wa kuhudumia meli kubwa zaidi. Mkurugenzi Mkazi huyo wa Benki ya Dunia alitembelea mradi huo kwa kuwa benki yake ni sehemu ya wafadhili wa mradi huo.Bird alisema ameridhishwa na maendeleo ya upanuzi huo kwa kuwa mpaka sasa gati namba moja imeshakamilika na imeanza kutumika.  Nimeridhishwa na kazi ya inayoendelea ya maboresho ya bandari hii na pia nimeridhishwa na namna mkandarasi anavyofanya kazi yake kwa utaalamu mkubwa, alieleza Bird baada ya kutembelea maeneo mbalimbali ya upanuzi huo.Kwa upande wake Meneja wa Mradi huo, Louie, alimweleza Bird kuwa kwa sheria za nchi yao ya China, ikitokea mtu amekufa kutokana na sababu za kiusalama katika shughuli za ujenzi, meneja mradi husika hufutiwa leseni ya kuwa meneja mradi maisha yake yote, hivyo suala la usalama kwao ni kipaumbele muhimu.Naye Mkurugenzi wa Huduma za Uhandisi wa Mamlaka ya Usimamizi wa Bandari nchini (TPA), Charles Ogare, alisema kuwa maboresho ya ujenzi wa gati namba 0 hadi gati namba 7 utakamilika mwaka 2020 kwa gharama ya Sh bilioni 336, huku gharama ya upanuzi wa mradi wote ni Dola za Marekani milioni 420. Ogare alisema kuwa gati 0 litakuwa likitumika kwa ajili ya kupakulia magari na kwa kuwa gati namba moja limeshakamilika, mkandarasi ameshaanza ujenzi wa gati namba mbili. Upembezi yakinifu wa upanuzi wa lango la kuingilia meli ambao utahusu kuongeza kina na upana ili meli kubwa ziweze kuingia na kugeuza, unaendelea na utakamilika mwaka 2024, pia taratibu za kumpata mkandarasi wa kazi hiyo nazo zinaendelea, hivyo mradi wote huo wa maboresho ya Bandari ya Dar es Salaam, utachukua miaka saba kukamilika, alieleza Ogare.Kwa mujibu wa Ogare, kukamilika kwa mradi huo, kutaiwezesha Bandari ya Dar es Salaam kupokea meli kubwa yenye uwezo wa kubeba tani 70,000 za mzigo ikilinganishwa na tani 20,000 za sasa.Alisema ingawa mwaka jana bandari hiyo iliweza kupokea meli yenye urefu wa mita 260, lakini maboresho yatakapokamilika, itaweza kuhudumia meli kubwa zinazofikia urefu wa mita 300. Mkurugenzi huyo wa Huduma za Uhandisi wa TPA, aliongeza kuwa kukamilika kwa mradi huo, kutaifanya bandari ya Dar es Salaam kuwa ya kimataifa kutokana na uwezo wa kutoa huduma, ikiwa ni pamoja na kuzihudumia vyema nchi zisizokuwa na mlango wa bahari katika ukanda huu wa Afrika Mashariki na Kati.