 MABINGWA wa Tanzania Bara, Simba jana walizidi kukaribia kutetea taji lao la Ligi Kuu baada ya kuibuka na ushindi wa maba 2-0 dhidi ya Ndanda FC ya Mtwara katika mchezo uliofanyika Uwanja wa Taifa Dar es Salaam.Kwa ushindi huo, Simba sasa wanahitaji pointi mbili kati ya tisa katika mechi zao tatu zilizobaki ili kutangaza ubingwa, kwani watafikisha pointi 90 wakati wapinzani wao wakubwa katika mbio hizo, Yanga wenyewe wana pointi 83 na hata akishinda mechi zote atafikisha pointi 89 tu.Simba amebakisha mechi ya Singida na kama akishinda atatangaza ubingwa katika mchezo utakaofanyika kwenye Uwanja wa Namfua mjini Singida kabla ya kucheza dhidi ya Biashara jijini Dar es Salaam na baadae kufunga pazia pale atakapocheza na Mtibwa Sugar mjini Morogoro.Yanga wenyewe wamebakiza mechi mbili dhidi ya Mbeya City na Azam FC katika michezo itakayopigwa kwenye Uwanja wa Uhuru jijini Dar es Salaam.Katika mchezo wa jana, mabao ya Simba yalifungwa na Mnyarwanda Meddie Kagere katika kipindi cha kwanza na kufikisha magoli 22 na kuwaacha kwa mbali Makambo na Salum Aiyee wa Mwadui, ambao kila mmoja ana mabao 16.Huku wakifuatiwa na John Bocco na Emmanuel Okwi wote wa Simba wakifuatia kwa kila moja kuwa mabao 15, hivyo kuzidi kunogesha mbio za kusaka kiatu cha dhahabu.Katika mchezo huo, Simba walimaliza mchezo mapema kwa kutumia vema dakika za mwanzo kupitia Kagere akianza kupachika dakika ya tano akitumia vizuri udhaifu wa safu ya ulinzi ya wapinzani wao baada ya kuwachambua mabeki na kuzamisha mpira wavuni.Baada ya bao hilo ilionekana kuwapa nguvu Simba walianza kupeleka mashambulizi ya mara kwa mara kwenye lango la Ndanda, ambapo katika dakika ya 10 Kagere tena alirejea baada ya kupokea pasi safi katika eneo la hatari kutoka kwa nahodha, Bocco na kuachia shuti kali lililomshinda mlinda mlango wa wapinzani wao, John Makonga.Hadi timu zote zinaenda mapumziko, wenyeji Simba walikuwa mbele kwa mtaji wa mabao 2-0.Timu zote zilirejea kipindi cha pili zikiwa na nguvu sawa, huku kila timu ikifanya mabadiliko wakiwa na malengo ya kupata ushindi.Lakini pamoja na mabadiliko hayo yalionekana kuwaimarisha zaidi Simba, ambao waliendelea kumiliki zaidi mpira huku kufanya mashambulizi ya kushtukiza, lakini walishindwa kufunga baada ya kutokuwa makini katika umaliziaji.