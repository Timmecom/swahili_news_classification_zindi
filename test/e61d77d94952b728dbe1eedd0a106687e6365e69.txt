 HOMA ya pambano la Ngao ya Jamii kati ya Simba na Azam FC litakalofanyika kesho imezidi kupanda huku kila timu ikitamba kuibuka na ushindi katika mchezo huo utakaopigwa kwenye Uwanja wa Taifa Dar es Salaam.Simba, ambao ni mabingwa wa Ligi Kuu Bara na Azam FC mabingwa wa Kombe la Azam Sports Federation (ASFC) wanakutana katika mchezo huo utakaofanyika kuanzia saa 1:00 usiku.Ofisa Habari wa Simba, Haji Manara aliwaambia waandishi wa habari Dar es Salaam jana kuwa pamoja na Azam kuwa na timu nzuri lakini wekundu wa Msimbazi ndio watakaoibuka na ushindi.Manara alisema huu ni mwaka wa Simba wa mataji na kwa kuanzia wanaanza na Ngao ya Jamii na wataendeleza makali hayo hata katika Ligi Kuu na kuhakikisha wanatwaa mataji ya Ligi Kuu mara 10 mfululizo.Aliwataka mashabiki wa Simba kuujaza Uwanja wa Taifa kama ilivyo ada kwa timu yao ili kudhihirisha kuwa wao ndio mabingwa wa soka nchini na timu bora zaidi kuliko yoyote.Akiizungumzia Azam katika mkutano huo uliofanyika makao makuu ya Shirikisho la Soka Tanzania (TFF), Manara alisema timu hiyo ina kocha mzuri kwa sasa, Etienne Ndayiragije, ambaye ndiye anayeifanya kuwa bora.Alisema, anamheshimu kocha huyo kwa kuwa ana uwezo mkubwa tangu alipokuwa Mbao FC ya Mwanza na KMC ya Kinondoni Dar es Salaam, hivyo hawezi kuidharau Azam FC kwani sasa inafanya vizuri. Viingilio vya mchezo huo ni Sh 5,000 huku VIP ni Sh 10,000, ambapo wapenzi wametakiwa kujitokeza kwa wingi kushuhudia pambano hilo.Naye msemaji wa Azam FC, Jaffar Maganga alisema timu yao imejiandaa vizuri kwa pambano hilo na wataibuka na ushindi katika mchezo huo, ambao Simba wanataka kuitwaa ngao hiyo kwa mara ya tano wakati Azam ni mara ya pili.Wakati huo huo, Manara aliwatahadharisha wanaouza jezi feki za Simba kuwa watakumbana na nguvu ya dola uwanjani hapo, kwani watakamatwa na kuchukuliwa hatua mara moja. Alisema watu hao sio tu wanaikosesha Simba mapato, bali wanainyima mapato hata serikali kwa kutolipa kodi kwa Mamlaka ya Mapato Tanzania (TRA).