 MTOTO wa Nzega mkoani Tabora anayesumbuliwa na kitovu chenye ukubwa usio wa kawaida, Habib Kassim mwenye umri wa miezi minane ameanza matibabu katika Hospitali ya Taifa Muhimbili, Dar es Salaam.Jumuiya ya Wazazi ya Chama Cha Mapinduzi (CCM) kwa kushirikiana na Mbunge wa Nzega Mjini, Hussein Bashe ndio wamewezesha mtoto huyo, Habib Kassim na walezi wake wawili kusafiri hadi jijini Dar es Salaam kwa ajili ya matibabu.Katibu wa Jumuiya ya Wazazi wilaya ya Nzega, Regina Ndulu amesema, waliwasili jijini hapa juzi na jana walikwenda Muhimbili ambako wameanza mchakato wa awali wa matibabu. Mtoto ameshaandikishwa na kuna baadhi ya taratibu naendelea kuzikamilisha,  alisema Ndulu akiwa hospitalini hapo ambako aliongozana na bibi wa mtoto, Hadija Gogati na mama mdogo, Sheila Kassim.Habib yuko chini ya uangalizi wa bibi na mama mdogo wake kutokana na mama yake, Johari Kassim kuwa na ulemavu wa ububu pamoja na changamoto ambazo mama yake mzazi alisema ni za kiafya.Jumuiya sambamba na mbunge walijitokeza kumsaidia mtoto huyo baada ya kusoma taarifa zake katika makala iliyochapishwa na gazeti hili hivi karibuni.Makala ilieleza familia ilivyoshindwa kuzingatia miadi ya kumpeleka mtoto katika hospitali ya rufaa Bugando Februari mwaka huu kutokana na kukosa nauli na fedha za kujikimu wawapo jijini Mwanza.Habib ni miongoni mwa watoto wa wilayani Nzega wenye umri wa chini ya miaka mitano walioibuliwa na mradi wa Malezi kwa Makuzi unaotekelezwa na Shirika la kimataifa Elizabeth Glaser Pediatric AIDS Foundation (EGPAF).Baada ya watendaji wa EGPAF kufika nyumbani, ilibainika mtoto alizaliwa na tatizo hilo na wazazi/ walezi wakampeleka Hospitali ya Rufaa Bugando, mkoani Mwanza ambako alianza kupatiwa matibabu.Hata hivyo kutokana na ukosefu wa fedha, familia hiyo inayoishi katika mtaa wa Maporomoko Kata ya Nzega Mashariki, ilishindwa kutekeleza miadi ya kurudi hospitalini hapo Februari mwaka huu licha ya kitovu kuendelea kumsumbua mtoto na kushindwa kukaa wala kutambaa.Kwa yeyote anayeguswa, anaweza kuwasiliana na moja kwa moja na wanafamilia kupitia namba 0789442656.