 SUDAN Kusini inatarajia kuongeza uzalishaji wa mafuta kutoka mapipa 130,000 hadi 280,000 kwa siku.Akifungua mkutano wa nishati na mafuta nchini humo, Rais Salva Kiir katika hotuba yake iliyosomwa na Makamu wa kwanza wa Rais, Taban Deng Gai alisema nchi hiyo itaongeza uzalishaji wa mafuta, baada ya kuthibitisha kuwa na mafuta ya akiba zaidi ya mapipa bilioni 3.5. Tutaongeza uzalishaji kwa kutumia wawekezaji wa kimataifa na kukua kwa sekta yetu ya ndani, sekta ya mafuta na gesi ni msingi wa uchumi wetu kwa kuongeza mapato katika pato la ndani la taifa na bajeti ya serikali,  alisema.Mkutano huo wa siku tatu unalenga kuvutia wawekezaji wa kimataifa na kampuni zinazotoa huduma hiyo, ikiwa na kaulimbiu ya kuhamasisha sekta binafsi. Rais Kiir alisema makubaliano ya amani yaliyosainiwa Septemba ni tukio la kihistoria iliyoweka nchi katika mrengo mpya na nchi inaendelea kualika wawekezaji katika sekta hiyo.Mapema mwaka huu, wawekezaji wa CNPC na Petronas wamejizatiti kuboresha na kuongeza uzalishaji wa mafuta baada ya kusainiwa mkataba wa uzalishaji na serikali. Kampuni za mafuta kutoka Nigeria imeanza uchimbaji mafuta na gesi katika Block B3 tangu Novemba 2017.Deng Gai alisema wataalamu wa mafuta wanatakiwa kuzingatia utunzaji mazingira katika majadiliano yao, kwani katika maeneo mengi yako katika maeneo ya ardhi oevu hivyo kusababisha uchafuzi wa mazingira.