 LEO Aprili 26, 2019, Muungano wa Tanganyika na Zanzibar unatimiza miaka 55 tangu ufanyike Aprili 26, 1964.Muungano huu unatokana na kuunganishwa kwa nchi mbili zilizokuwa huru yaani Tanganyika na Zanzibar na kuundwa kwa dola mpya Jamhuri ya Muungano wa Tanzania. Kimsingi, huu ni Muungano wa kupigiwa mfano katika Bara la Afrika na duniani kwa jumla kwani zipo nchi nyingi zilizojaribu kuungana, lakini muungano wao haukufika popote.Ni kwa sababu hiyo, watu wengi wanajiuliza nini siri ya mafanikio hata Muungano huu kudumu kwa muda mrefu; kwamba ni kitu gani kinachowafanya Watanzania kuwa na uwezo wa kudumisha Muungano wao. Rais wa Zanzibar na Mwenyekiti wa Baraza la Mapinduzi, Dk Ali Mohamed Shein, anasema Muungano wa Tanganyika na Zanzibar umeundwa kwa kuzingatia misingi yake muhimu inayotekelezwa kikamilifu na pande zote mbili.Dk Shein aliyasema hayo alipokutana na Waziri wa Mambo ya Nje na Ushirikiano wa Afrika ya Mashariki, Profesa Palamagamba Kabudi aliyefika Ikulu kwa ajili ya kupokea ushauri baada ya kuteuliwa kushika nafasi hiyo mpya. Anasema yapo mambo yaliyomo katika orodha ya Muungano ambayo yamekuwa yakitekelezwa na kusimamiwa kikamilifu, ikiwa ni sehemu ya misingi iliyounda Muungano wa Tanganyika na Zanzibar Aprili 26, 1964.Dk Shein anataja moja ya misingi iliyounda Jamhuri ya Muungano kuwa ni diplomasia ya mambo ya nje na ushirikiano wa kimataifa chini ya Wizara ya Mambo ya Nje na Ushirikiano wa Afrika ya Mashariki. Kwamba wizara hiyo imekabidhiwa jukumu kubwa la kuendesha diplomasia ya nje kwa ushirikiano wa pamoja ili kuzitangaza nchi mbili hizo katika nyanja mbalimbali duniani.  Wizara ya Mambo ya Nje na Ushirikiano wa Afrika ya Mashariki imekabidhiwa jukumu kubwa la kusimamia Diplomasia ya nje ambayo baada ya Muungano, wizara hiyo imefanywa sehemu ya taasisi ya Muungano,   anasema. Alifahamisha kwamba ushirikiano wa pamoja katika kuendesha wizara hiyo unahitajika kwa ajili ya kutekeleza na kusimamia kikamilifu moja ya misingi ya Muungano ambao ni mambo ya nje na ushirikiano wa kimataifa.Anasema baada ya kuasisiwa Muungano wa Tanganyika na Zanzibar na kuzaliwa kwa taifa jipya la Jamhuri ya Muungano wa Tanzania, miongoni mwa mambo yaliyotajwa kuwa ni orodha ya Muungano ni mambo ya nje. Rais Shein anasisitiza kuenziwa kwa Muungano wa Tanganyika na Zanzibar kwa sababu bado wapo watu wasioutakia mema wakiutazama kwa jicho la husda.Anasema wapo watu wanaotaka kuona na kusikia Muungano wa Tanganyika na Zanzibar umevunjika na nchi ya Tanzania imesambaratika, jambo analosisitiza kuwa, kamwe hilo halitatokea kwa kuwa Watanzania wako makini. Kwa mujibu wa Dk Shein, watu wenye husda dhidi ya Muungano wa Tanzania na Zanzibar wanapenda kuona umekufa ili wapate na kuendeleza maslahi yao ya kibinafsi sambamba na kuona umoja na mshikamano wa watu wa pande mbili umesambaratika.  Muungano wetu umeundwa kwa misingi imara na madhubuti kiasi cha kuufanya kutotetereka wala kuyumba,  anasema Shein. Dk Shein anasema siri ya mafanikio na kudumu kwa Muungano wa Tanganyika na Zanzibar hadi kufikia miaka 55 sasa, ni pamoja na pande mbili za Muungano na kuendesha na kuamua mambo kwa maafikiano.   Muungano wetu umedumu kwa sababu hauendeshwi kwa jazba wala hasira.... Huu ni Muungano wa hiari unaokwenda na mabadiliko ya wakati na kuzipatia ufumbuzi changamoto zake kwa muda mafaka,  anasema.Kwa ujasiri Rais huyo anasema maadui wa Muungano watafute kazi nyingine ya kufanya kwa kuwa katu Muungano wa Tanganyika na Zanzibar hautavunjika kwa kuwa upo imara na umjengwa katika misingi ya umoja na ndugu wa damu unaotakiwa kulindwa. Kuhusu suala hili, Profesa Kabudi anasema amekuja Zanzibar kubadilisha mawazo na viongozi wakuu wa Serikali ya Mapinduzi ya Zanzibar ili kubadilisha mawazo na kusikiliza changamoto zinazoikabili wizara hiyo ambayo ni sehemu ya mambo yaliyo katika orodha ya Muungano.  Nimekuja Zanzibar kuonana na viongozi wakuu akiwemo Rais, Makamu wa Pili wa Rais na mawaziri wengine ili kusikiliza changamoto zilizopo katika wizara hii   anasema Profesa kabudi. Naye anasema atahakikisha anaimarisha mhimili wa Muungano katika mambo ya nchi za nje ikiwa ni pamoja na kubadilishana uzoefu na watendaji na wafanyakazi wa Ofisi Ndogo ya Mambo ya Nje iliyopo Zanzibar. Kwa mfano anasema, Serikali ya Jamhuri ya Muungano wa Tanzania ipo katika hatua za mwisho za matayarisho ya Sera ya Diaspora itakayopata msaada mkubwa kwa Sera ya Diaspora ya Zanzibar ambayo tayari imekamilika.Kwa mujibu wa waziri huyo, atahakikisha anaendelea kuimarisha uhusiano mzuri wa kijadi uliopo kati ya Serikali ya Oman na Zanzibar likiwamo suala la ujenzi wa nyumba za balozi pamoja na ofisi yake. Anasema:  Katika kuimarisha Muungano wetu tutahakikisha uhusiano wetu na mataifa ya nje marafiki wetu wakubwa yanaimarishwa ikiwemo Oman ambayo imeanza kutekeleza miradi mingi ikiwemo ya majengo ya kale. Inaelezwa kuwa, juhudi za kuzipatia ufumbuzi kero za Muungano pamoja na changamoto zake zimeanza kufanyiwa kazi ana wabunge wa Jamhuri ya Muungano wa Tanzania wamepongeza juhudi hizo. Naibu Waziri wa Nchi Ofisi ya Makamu wa Pili wa Rais anayeshughulikia Muungano na Mazingira, Mussa Sima, anasema kero mbili za Muungano zimepatiwa ufumbuzi wake ikiwemo suala la mafuta na gesi pamoja na Serikali ya Muungano kufuta deni la ongezeko la thamani (VAT) katika umeme. Anasema hivi sasa Zanzibar ruhsa kufanya utafiti wa nishati na mambo ya gesi kwa maslahi ya wananchi wa Zanzibar.Sima anasema:  Mheshimiwa Spika napenda kuwajulisha wabunge wa Bunge la Jamhuri ya Muungano kwamba changamoto zinazoukabili Muungano zimekuwa zikipatiwa ufumbuzi siku hadi siku kwa njia ya makubaliano bila ya mivutano kwa taasisi husika... Zanzibar sasa ruhusa kufanya utafiti wa mafuta na gesi kazi ambayo imekuwa ikiendelea kufanywa zaidi ya mwaka mmoja sasa. Mbunge wa Viti Maalumu Wanawake kutoka CCM, Khadija Aboud, anasema Muungano umeleta faraja kubwa kwa pande mbili za Zanzibar pamoja na Serikali ya Jamhuri ya Muungano wa Tanzania katika misingi ya kisheria.   Zanzibar tunaridhishwa na Muungano jinsi unavyoendeshwa kwa sababu kero zote zinazojitokeza kwa kiasi kikubwa zimekuwa zikisikilizwa na kupatiwa ufumbuzi,   anasema.