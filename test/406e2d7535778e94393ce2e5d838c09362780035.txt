 KOCHA wa Yanga Mwinyi Zahera amesema licha ya timu yake kupata ushindi wa mabao 2-1 dhidi ya Tanzania Prisons juzi, haikucheza vizuri kama alivyotaka. Mchezo huo wa Ligi Kuu soka Tanzania Bara ulichezwa kwenye uwanja wa Uhuru Dar es Salaam na kuwafanya Yanga kuendelea kujiimarisha kileleni kwa pointi 80.Akizungumza na waandishi wa habari baada ya mchezo huo Zahera alisema mpango ilikuwa ni kucheza mpira wa kasi na kushambulia lakini kipindi cha kwanza baadhi walikuwa wakitembea kuonekana kuwadharau wapinzani. Tunashukuru kwamba tumeshinda ila leo (juzi) wachezaji walicheza ovyo, ukimwangalia Ibrahim Ajibu, Papy Tshishimbi na Feisal Salum kuna muda walikuwa wanacheza mpira katikati tu, badala ya kupeleka mipira mbele na kushambulia, alisema.Alisema alitaka wachezaji wacheze kama ilivyokuwa kipindi cha pili ambapo walijitahidi kushambulia na kupata bao zuri la pili lililofungwa na mshambuliaji Haritier Makambo baada ya la kwanza kufungwa kipindi cha kwanza na Tshishimbi lililotokana na mpira wa adhabu.Kocha huyo alisema huenda kucheza kwa kutembea ni kwasababu waliamini wanacheza na timu isiyokuwa na nguvu wakijua watashinda tofauti na ilivyokuwa kwa Azam ambapo waliiheshimu na kucheza mpira wa kasi. Kauli hiyo, ilimkera Kocha wa Tanzania Prisons Adolf Rishard na kusema kuwa Zahera ndio maana anafungwa nje ya uwanja na Simba kwasababu ya kutozipa timu nyingine uzito na kuongeza kuwa anachukulia mpira kwa kitu kingine na kwamba sivyo ulivyo. Mpira hauko hivyo kama anavyosema kocha wa Yanga kwa kweli amenikera, sisi tunaweza kumfunga yeyote awe Azam, Simba au Yanga, muhimu ni pointi tatu na magoli, alisema. Rishard alisema kikosi chake kimecheza vizuri na kutengeneza nafasi nane ila kimeshindwa kuzitumia tofauti na wapinzani wao waliopata nafasi mbili za kuzitumia.