 MRADI wa Bomba la Mafuta linalotokea nchini Uganda kupitia Kagera hadi Tanga utaanza kutekelezwa Septemba mwaka huu baada ya majadiliano kufi kia asilimia 80 kati ya serikali ya Tanzania na Uganda. Imeelezwa kuwa, jumla ya wananchi 10,000 watalipwa fidia kutokana na kupisha mradi wa ujenzi wa Bomba la Mafuta Ghafi linalotoka Uganda hadi Tanzania (EACOP) lenye urefu wa kilometa 1,445. Hayo yelisemwa mwishoni mwa wiki na Waziri wa Nishati, Dk Medard Kalemani wakati akifungua Kongamano la Wadau wa Mkoa wa Kagera lililohusu mradi wa Bomba la Mafuta Ghafi la Afrika Mashariki lililofanyika wilayani Bukoba, Mkoa wa Kagera. Kongamano hilo lilihudhuriwa na viongozi mbalimbali wakiongozwa na Naibu Waziri wa Nishati, Subira Mgalu, Katibu Mkuu Wizara ya Nishati, Dk Hamisi Mwinyimvua na Mwenyekiti wa Kamati ya Kudumu ya Bunge ya Nishati ya Nishati na Madini, Dunstan Kitandula. Wengine ni Mkuu wa Mkoa wa Kagera, Brigedia Jenerali Marco Gaguti, Kaimu Kamishna wa Petroli na Gesi, Mwanamani Kidaya, Wakuu wa Wilaya, Wenyeviti wa Halmashauri, Wabunge na wawakilishi wengine wa wananchi. Katika mwaka huu wa fedha tumetenga zaidi ya Sh bilioni 50.7 kwa ajili ya kazi za fidia na hatua inayofuata ni kuwataarifu wananchi waliofanyiwa tathmini na kuwaonesha stahili zao ni zipi kabla ya kuanza kulipa,  alisema Dk Kalemani. Kuhusu ujenzi wa bomba hilo, Dk Kalemani alisema kuwa, matarajio ni kuanza ujenzi mwezi Septemba mwaka huu, mara majadiliano baina ya pande zinazohusika na mradi huo kukamilika na mradi unatarajiwa kukamilika baada ya miaka mitatu. Kuhusu mradi huo, Dk Kalemani amesema kuwa, utaajiri Watanzania takribani 10,000 wakati wa ujenzi na baada ya ujenzi Watanzania zaidi ya 200 wataajiriwa na kwamba Bomba litakalojengwa litakuwa na uwezo wa kusafirisha mapipa laki 216,000 kwa siku na kila pipa litalipiwa Dola 12.2 kama ushuru. Alisema kuwa, gharama za mradi ni USD bilioni 3.5 na kwa upande wa Tanzania Shirika la Maendeleo ya Petroli Tanzania (TPDC) ndilo litakashiriki katika ujenzi wa mradi huo kwa niaba ya Serikali.  Tumeamua kuja kufanya mkutano huu Kagera kwa sababu mradi utaanzia mkoani Kagera na tunachotegemea ni kwamba mmeshajipanga vizuri ili msipitwe na fursa yoyote na sisi kama serikali tuko tayari kusimamia,  alisema.Katika mkutano huo, wadau wakiwemo wabunge wa mkoa huo, walitoa maoni mbalimbali yatakayoboresha utekelezaji wa mradi na baadhi ya masuala waliyogusia ni pamoja na ajira kwa wazawa, fidia ya wananchi wanaopisha mradi, ulinzi wa bomba na upatikanaji wa fursa wakati wa utekelezaji wa mradi