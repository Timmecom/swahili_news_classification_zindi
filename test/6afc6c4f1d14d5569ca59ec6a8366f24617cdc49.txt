 UJENZI wa reli ya kisasa (SGR) kutoka Isaka mkoani Shinyanga mpaka Kigali nchini Rwanda, umeanza kupamba moto baada ya Rwanda kutangaza kuwa inahitaji dola za Marekani bilioni 1.3 kwa ajili ya reli hiyo itakayounganisha nchi hizo mbili za Afrika Mashariki.Kiasi hicho cha fedha ni kikubwa, tofauti na ilivyobainika awali ambapo ilikuwa dola za Marekani bilioni 1.2 wakati wa uzinduzi wa reli hiyo ya kilometa 400 Januari mwaka huu.Waziri wa Uchukuzi wa Rwanda, Jean de Dieu Uwihanganye alisema utafiti wa ujenzi wa reli hiyo ya SGR kati ya Isaka Tanzania na Kigali Rwanda kwa kiwango cha SGR umekamilika.Akizungumza na redio moja nchini Rwanda alibainisha kuwa nchi inatafuta takribani dola za Marekani bilioni 1.3 ili kufadhili kwa sehemu yake ili kupunguza gharama kuboresha biashara na kurahisisha muingiliano wa watu kati ya nchi hizo mbili.Utafiti wa jumla ulionesha kuwa mradi huo kati ya Rwanda na Dar es Salaam, unatarajia kutumia wastani wa dola bilioni 2.5. Januari mwaka jana,Tanzania na Rwanda kupitia mawaziri wanaohusika na ujenzi, walisaini makubaliano ya kuanza ujenzi wa reli ya kisasa (SGR) kutoka Isaka hadi Kigali.Tukio hilo liliwakutanisha mawaziri watatu wa Tanzania ambao ni Waziri wa Fedha na Mipango, Dk Philip Mpango, Waziri wa Uchukuzi, Profesa Makame Mbarawa, Waziri wa Katiba na Sheria, Balozi Augustine Mahiga na Waziri wa Ujenzi wa Rwanda, James Musoni huku wakiwa wameongozana na wataalamu mbalimbali wa miundombinu kutoka nchi hizo. Kabla ya kusaini makubaliano hayo, mawaziri walipokea rasimu ya ujenzi wa reli hiyo na kuijadili kabla ya kupitisha rasmi.  Reli hii ni biashara, lazima tufanye haraka, itasaidia kukuza uchumi nchini, kuongezeka fedha za kigeni, barabara zetu zitadumu, watu wetu watakuza biashara zao,  alisema Waziri Mpango.Kwa mujibu wa mapendekezo ya rasimu hiyo iliyoandaliwa na makatibu wakuu kutoka Rwanda na Tanzania, mradi huo ulioanza mchakato wake miaka mitatu iliyopita, sasa utaanza ujenzi wake rasmi, baada ya kuwekwa jiwe la msingi Oktoba mwaka jana na marais wa nchi hizo.Akiwasilisha rasimu hiyo kabla ya kupitishwa, Mkurugenzi wa Miundombinu kutoka Wizara ya Ujenzi, Uchukuzi na Mawasiliano, Rogatus Mativila alisema rasimu imependekeza njia mbili za ufanikishaji wa mradi huo wenye urefu wa kilometa 521.Alisema njia ya kwanza ni kushirikisha sekta binafsi na njia ya pili ni kutumia bajeti za serikali mbili kwa kila nchi kugharamia kipande kilicho katika nchi yake.Zaidi ya Sh trilioni 16 za Tanzania zinatarajiwa kutumika katika ujenzi wa mradi wa reli ya kati yenye urefu wa kilometa 2,190, ambapo benki hiyo itashirikiana na serikali ya Tanzania katika ujenzi wake.Mradi wa ujenzi wa Reli ya Kati utahusisha ujenzi wa reli kwa kiwango cha kisasa kutoka Dar es Salaam- Tabora-Isaka-Mwanza na Tabora-Mpanda-Kalemela- Uvinza-Kigoma-Isaka-Keza hadi Msongati.