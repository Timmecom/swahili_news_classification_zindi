 SERIKALI imekutana na wamiliki wa kampuni kubwa za meli duniani kwa lengo la kuwaomba waitumie bandari ya Dar es Salaam kupitishia bidhaa mbalimbali.Miongoni mwa kampuni ambazo serikali ilikutana nazo jana jijini Dar es Salaam ni Maersk, CMA-CGM, Mediterranean Shipping Company (MSC) na PIL. Waziri wa Ujenzi, Uchukuzi na Mawasiliano, Isack Kamwelwe, alisema ameamua kuwaita wamiliki hao wakubwa wa meli duniani ili kuwaomba waitumie bandari ya Dar es Salaam kwa kuleta meli zao moja kwa moja kutoka Ulaya au sehemu nyingine ya dunia.Kamwelwe aliwaeleza wamiliki hao wa meli kuwa serikali imeiboresha bandari hiyo kwa kuongeza kina hadi kufikia mita 15 maji yanapokupwa, hivyo kuifanya bandari hiyo kuwa na uwezo wa kuhudumia meli yoyote kubwa duniani. Tumekutana na wamiliki wa kampuni kubwa za meli duniani kwa lengo la kuwaomba waitumie Bandari yetu ya Dar es Salaam kwa kuleta meli zao moja kwa moja hapa kutoka kwenye masoko makubwa duniani, mmiliki atakayeleta meli yake hapa, tutamkabidhi gati lake ili ashushe au kupakia mzigo wake kwa haraka bila kupoteza muda,  alisema Kamwelwe.Alisema kikao hicho na wamiliki wa meli ni juhudi za wizara yake za kukutana na wadau wa bandari ili waweze kuitumia bandari hiyo na bandari zingine za Mtwara na Tanga ambazo kibiashara zinaweza kuwapatia faida kubwa kwa kuwa ni rahisi kusafirisha mzigo kwenda Asia na Ulaya kutokea Tanzania. Kwa mujibu wa Kamwelwe, uamuzi wa Serikali chini ya Rais John Magufuli kupiga vita rushwa, uzembe, ubadhirifu na dawa za kulevya, umeiletea sifa nzuri Tanzania kimataifa kama ilivyokuwa wakati wa Baba wa Taifa hayati Mwalimu Julius Nyerere.Kwa kuwa magari yaliyokuwa yakileta mizigo katika bandari ya Dar es Salaam kutoka nchi jirani ikiwemo Jamhuri ya Kidemokrasia ya Congo (DRC) na Zambia yalikuwa yakirudi tupu bila mzigo, serikali imeruhusu bandari hiyo pia kuanza kupokea shehena ya mbolea kwenda nchi jirani.Alisema jana kulikuwa na meli moja kubwa iliyotia nanga kwenye gati namba mbili na kushusha mbolea jambo lililomfanya mwenye meli hiyo kufurahi hadi kuamua kukata keki bandarini hapo. Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi, aliwaeleza wamiliki hao wa meli kuwa Tanzania inapakana na nchi zaidi ya nane na miongoni mwao, nchi sita hazina bandari.