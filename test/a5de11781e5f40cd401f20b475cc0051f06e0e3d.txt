 Akizungumza jana, Meneja wa Uwekezaji wa PPF, Selestine Some alisema mikakati ya mfuko huo ni kuongeza thamani ya uwekezaji kwa miaka miwili ijayo.Some alisema tangu mfuko huo ulipoanza mwaka 1978, ulikuwa na thamani ya Sh milioni 98, ambapo hadi kufika Septemba mwaka huu thamani ya mfuko imefikia Sh trilioni 1.37.Alisema Mfuko umekuwa ukiwekeza kwa kufuata kanuni za uwekezaji, ambao ni usalama wa fedha zinazowekezwa, uwezo wa kulipa, mapato na manufaa ya kijamii.Aidha, Some alisema faida ya uwekezaji, pia imekua hadi kufikia Sh bilioni 195 hadi Septemba mwaka huu, ikiwa ni ongezeko la asilimia 70, ukilinganisha na faida ya mwaka jana.Alisema kwa mwaka 2011, faida ya uwekezaji ilikuwa ni Sh bilioni 91.37; na mwaka jana mfuko huo ulipata faida ya Sh bilioni 115.15. Katika hatua nyingine, Some alisema mfuko wake ambao ni wa kwanza kwa kutoa mikopo kwa vikundi vya kuweka na kukopa (saccos) zilizopo maeneo ya kazi, tayari imeshatoa mikopo ya thamani ya Sh bilioni 56.Meneja Uhusiano na Masoko wa PPF, Lulu Mengele alisema pamoja na kutekeleza majukumu ya msingi, ikiwa ni pamoja na kulipa mafao ya pensheni na mafao mengine kwa wanachama, pia amekuwa wakihusika na kusaidia katika masuala ya kijamii, kama vile elimu, afya, michezo na yale yenye faida ya taifa.Alisema kwa mwaka huu, jumla ya Sh milioni 210 zilitengwa kwa ajili ya kutoa huduma kwa jamii. Alitoa mfano wa ujenzi wa kituo cha polisi huko Mwanza, chenye thamani ya Sh milioni 49.5.