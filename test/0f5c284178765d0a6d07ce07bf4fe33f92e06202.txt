 SERIKALI inasubiri ili kuingilia kati taarifa kuwa Mamlaka ya Udhibiti wa Nishati na Maji (Ewura) imetoa mapendekezo ya kuongeza bei ya maji ambapo inadaiwa imeongezeka kwa asilimia 80, kiwango ambacho hakilingani na uwezo wa wananchi.Akijibu swali la Mbunge wa Babati Mjini, Paulina Gekul (CCM) aliyetaka kujua serikali itatekelezaje azma yake ya kuwapa wananchi majisafi na salama wakati kuna taarifa za mapendekezo ya Ewura kupandisha bei za maji kwa asilimia 80, Waziri Mkuu alisema serikali italiangalia suala hilo kwa kina. Mbunge Gekul alisema kwa kupandisha kwa asilimia 80, bei ya maji kwa uniti moja itapanda kutoka Sh 1,195 hadi Sh 1,800.Waziri Mkuu Majaliwa alisema azma ya serikali ni kutoa huduma bora kwa wananchi na kwa kuangalia uwezo wao.  Lakini kama anavyosema Mbunge kama bei za maji zimepanda kwa asilimia 80 serikali inangoja kupata mapendekezo hayo na kuchukua hatua,  alisema.Alisema serikali itakuwa na uamuzi wa kuingilia kati katika mapendekeo hayo ya Ewura kama bei itakuwa imepanda sana na wananchi hawawezi kumudu ongezeko hilo. Waziri Mkuu alimtaka mbunge huyo kuwa na subira hadi hapo mapendekezo ya mamlaka hiyo ya Ewura yatakapokuwa yamefika serikalini na ndipo itakuwa na la kusema kuhusu gharama hizo.Akijibu swali la Mbunge wa Viti Maalumu, Suzan Lyimo (Chadema) aliyetaka kujua serikali ina mkakati gani kuhusu kuboresha kilimo cha umwagiliaji kwa sababu kilimo cha kutegemea mvua ambacho watanzania asilimia 70 wanakitegemea hakifanyi vizuri sababu ya mabadiliko ya tabia nchi, Waziri Mkuu alikiri kuwa ni kweli kilimo cha umwagiliaji hakifanyi vizuri.Alisema kwa sasa taifa haliwezi kujigamba kuhusu kilimo cha umwagiliaji, kutokana na kutopewa kipaumbele cha kutosha katika kuzalisha mazao ya kutosha nchini. Alisema katika hatua za awali, serikali imeamua kuvunja Tume ya Umwagiliaji na kuwaondoa wakurugenzi sita na watendaji 25 kuhamishwa na kupelekwa katika maeneo mengine. Alisema uamuzi huo ulikuja baada ya kuona miradi mingi haitekelezwi na hata fedha zinazopelekwa katika kutekeleza miradi hiyo zimekuwa hazifiki na miradi haitekelezwi kwa kiwango kinachotakiwa.Alisema katika mabadiliko ambayo serikali inafanya kuhusu tume, pia itakuwa na maofisa umwagiliaji katika kanda hadi wilayani na kushirikiana na maofisa ugani waliopo katika ngazi ya kata na vijiji. Vile vile kutokana na miradi hiyo mingi kutofanya vizuri, Wizara ya Maji iliunda tume kufanya uchunguzi wa miradi ya maji ambayo haikufanya vizuri na wale watakaobainika kuhusika wataadhibiwa.