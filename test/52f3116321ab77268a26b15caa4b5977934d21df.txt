 KATIBU Mkuu wa Chama Cha Mapinduzi (CCM), Dk Bashiru Ally amesema hakuna migogoro ndani ya chama hicho kama inavyotafsiriwa na kutahadharisha wanachama wa chama hicho kuachana mara moja na matamko yasiyo na tija na kwamba atakayekiuka agizo lake atatumbuliwa.Bashiru aliyasema hayo jana wakati akifungua fremu za biashara za CCM zilizopo mkoani Dodoma ambapo amesema kwa kiwango chochote kile si sahihi kusema CCM kuna mgogoro na kwamba ni kuota ndoto za mchana kwani hakuna kitu kama hicho. Kwa kiwango chochote kile kusema CCM kimenuka, msomi yeyote, mchambuzi yeyote, mwana historia yeyote, mwanasiasa yeyote makini, Mtanzania yeyote makini hawezi kuthubutu au kuota. Chama hiki kwa historia yake, kwa itikadi yake, kwa safu yake ya uongozi, kwa mshikamano wake, kudhani kuwa eti kinameguka, ni ndoto na ndio maana natumia neno jepesi hao wanaodhani hivyo ni wapumbavu. Mtu yeyote mwenye akili timamu hata kama ana chuki na wana CCM, anapaswa kufahamu kuwa chama chetu bado ni madhubuti, na uongozi wetu bado ni imara, na Mwenyekiti wetu (John Magufuli) bado ni jasiri, ana afya njema, akili yake ni madhubuti, ana nia njema ya kujenga taifa,  alisema Dk Bashiru.Kauli ya Dk Bashiru imekuja siku chache baada ya kuwepo kwa tetesi ya kuwepo kwa migogoro ndani ya chama hicho kwa kudaiwa kuwa kuna pande zimegawanyika na hivyo kuwa katika hatari ya kumeguka.Akizungumzia namna chama hicho kinavyojadili masuala yake ya ndani, Dk Bashiru alisema zipo taratibu za kukosoana kwa nidhamu ndani ya chama na kwamba hawapingi kukosolewa lakini iwe kwa nidhamu na si kejeli. Na ole wake mwana CCM abainike anafanya malumbano ya kirejareja tutachukua hatua, kuna wakati watu wanaweza kutumia upuuzi unaoendelea kujifanya wao ndio makada kuliko wengine kutafuta kiki za kisiasa. Wanaleta clip (kanda fupi za video) wanauza kwangu nitawafukuza, tuna kanuni na taratibu zetu, tuna miiko yetu, ole wake mwana CCM yeyote, kusaka kiki za kisiasa ili achaguliwe kwenye serikali za mtaa hapana atatimuliwa. Alisema anaunga mkono tamko la vijana wa CCM Dodoma ambao walimpongeza Rais Magufuli kwa utendaji wake wa kazi na kwamba uchaguzi ujao watakuwa bega kwa bega kuhakikisha anapata kura za kishindo. Nimekuja hapa pia kuwapongeza kwa azimio lenu la jana (juzi), na mimi niliyepata azimio hilo kuwa wote mpo nyuma ya Rais wetu, haitoshi kumpongeza Rais wetu, haitoshi kusema tunampenda, haitoshi kusema tupo pamoja, semeni matokeo ya kazi yake,  alisema na kuongeza; Msipoteze muda kulumbana, kuweni wavumilivu, siasa za ushindani zinahitaji uvumilivu wa hali ya juu lakini msiwe waoga, sisi uongozi mzima wa chama chetu, mimi ndio Katibu Mkuu, chama chetu ni imara kimuundo, kimfumo, kiitikadi, kifalsafa, kiuongozi. Wapuuzeni hao wapumbavu,  alisema bila kufafanua.Alisema viongozi wa CCM hawaogopi kukosolewa lakini hawapo tayari kudharauliwa, kutukanwa na kubezwa na kuitwa majina ya kejeli kwa watu ambao hawana shukrani, na kwamba hawajafunzwa hivyo. Hatujazoea hivyo, ninachowaomba wana CCM jifunzeni kutoka kwa kiongozi wenu Rais Magufuli ambaye wakati wote hana muda wa malumbano, amekuwa akivumilia wanaomtusi wengine wenye umri wa watoto wake, amewavumilia na yupo tayari kuwasamehe pia, lakini kwa kufanya hivyo si kwamba ni muoga,  alisisitiza.Alisema kazi ya kujenga chama ni ya kufa kupona kwa wana CCM wote, kazi ya kutetea na kutangaza mafanikio ya utekelezaji wa Ilani ya CCM ni kazi ya kufa na kupona kwa kila mwana CCM, kazi ya kujenga umoja na mshikamano miongoni mwa watanzania ni kazi ya kufa na kupona kwa wana CCM wote, lakini pia kazi ya kulinda ushindi wa chama ni kazi ya kufa kupona ya wana CCM wote pia. Mimi ni mwalimu wa Kiswahili, sasa kuna wakati mwingine ukichambua misamiati inayotumika kutangazia dunia kuwa CCM kuna mpasuko tena si wa kawaida ni wa mwaka, kwamba CCM imetumbuka na kutumbuliwa na kila aina ya kejeli kwa kweli wapuuzeni hao wapumbavu. Mwalimu Nyerere alishatuasa tujisahihishe, kujisahihisha ni kujiimarisha, kujikosoa, tukosoane kwa adabu, nidhamu, tuache utoto. Alisema CCM ni chama cha siasa, lakini tofauti na vyama vingine vyote Afrika, ni chama cha siasa cha ukombozi si chama cha siasa cha upuuzi, na kwamba anayechokozwa namba moja ni Mkurugenzi wa Uchaguzi ambaye ni yeye na kwamba hachokozeki. Na chini yangu kuna wakurugenzi wanaonisaidia, ngazi ya mkoa ni Katibu wa chama cha Mkoa, msichokozeke, ukichokozeka nitakuonya mara ya kwanza, ya pili ya tatu nakutumbua, kwa kuwa umebeba dhamana kubwa ya chama chetu, shughuli zote za chama ikiwemo kampeni za chama,  alionya.Bushiru alisisitiza hakuna ruhusa ya kupambana na malumbano, na badala yake waachane na hao wanaobwabwaja kitoto toto kwani watachoka wenyewe. Ukitaka kujua mchezo wa kitoto wapinzani wameanza kuchangamkia maana wao wanacheza kindimu ndimu, sisi tupo viwango vya juu,  game  yetu ni ya viwango vya kimataifa, ukiona wapinzani wamechangamkia porojo na upuuzi ndani ya CCM ujue hao walioanzisha upuuzi huo hawakitakii mema chama chetu. Hawajui vizuri itikadi ya chama chetu na taratibu zake, mchezo wa kitoto waachie vyama vya upinzani baada ya mchezo huo kutangazwa na kucheza wamechangamkia na kuchafuka matope na mavumbi hawana viatu, hiyo ligi iliyotangazwa si saizi yetu,  alisema.Aliwaeleza wana CCM kuwa Mwenyekiti Magufuli hana mpango wa kulegeza vyuma na badala yake kuwataka wavumilie tu watumbuliwe wapone na chama kipone na kuongeza;  nongwa kubwa hakuna sijui nini wala nini vyuma vimekaza kweli kweli. Nikimpa Mhazini hapa kipaza sauti aseme kabla ya mfumo huu wa kubana wezi kuanzishwa na John Magufuli, akaunti ya chama ilikuwa na chini ya shilingi bilioni moja, mishahara ililipwa tarehe 40 hadi 50, na inalipwa kwa mkono. Lakini sasa hivi kwenye akaunti kuna zaidi ya Sh bilioni 22, tunalipa mishahara kwa wakati, tunaendesha uchaguzi, tunaendesha gharama zote, tumenunua vifaa vyote na tunafanya uchaguzi hatujaomba sehemu yoyote, sasa mkisikia michwa inapiga kelele msishangae imelewa dawa,  alisema na kushangiliwa na wanachama wa chama hicho.Alisema ndani ya chama uongozi ni kunufaisha walio wengi, na kuwa hayo ndio makosa ya Rais Magufuli, na watu wenye kuhukumu ni wananchi, na kuwataka wanachama wa chama hicho kutopoteza muda kumsemea Rais. Msipoteze muda kumsemea Rais Magufuli atajisemea yeye, vitendo vyake, misimamo yake itajisemea, sisi kazi yetu ni kuungana kwa pamoja kukihami chama chetu, chama hiki si cha Magufuli, maana nasikia kauli ya Mwenyekiti Mwenyekiti peke yake, Mwenyekiti na chama chote na wananchi kwa ujumla,  alisema.