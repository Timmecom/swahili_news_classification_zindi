 Rais John Magufuli ameshuhudia utiaji saini wa makubaliano kati ya Serikali ya Tanzania na Kampuni ya Bharti Airtel ya India, juu ya umiliki wa hisa za kampuni Airtel Tanzania na maslahi mengine ya Tanzania kutokana na biashara ya kampuni hiyo.Hafla ya utiaji saini makubaliano hayo, ilifanyika Ikulu jijini Dar es Salaam.Waziri wa Katiba na Sheria, Profesa Palamagamba Kabudi ametia saini kwa niaba ya Serikali ya Tanzania na Mwenyekiti wa Bharti Airtel, Sunil Mittal amesaini kwa niaba ya Bharti Aitel.Profesa Kabudi alisema katika makubaliano hayo, Kampuni ya Bharti Airtel imekubali kupunguza umiliki wa hisa zake za kampuni ya simu za mkononi ya Airtel Tanzania kutoka asilimia 60 hadi 51, hivyo kuongeza hisa za serikali kutoka asilimia 40 hadi 49 bila malipo yoyote kutoka serikalini.Alibainisha kuwa maeneo mengine ya makubaliano hayo ni serikali kupata gawio la kila mwaka kutokana na umiliki wake wa asilimia 49, ambapo inakadiriwa itakuwa ikipata Sh bilioni 10 na kufutwa kwa madeni yote ya kampuni ya Airtel yaliyokuwa yamefikia Sh trilioni moja.Makubaliano mengine ni Bharti Airtel itatoa Sh bilioni moja kila mwezi kwa kipindi cha miaka mitano kuanzia Aprili mwaka huu, ili kuonesha nia njema na Bharti Airtel itatoa Sh bilioni 2.3 kwa ajili ya kuchangia huduma za kijamii.Maeneo mengine ya makubaliano ni Bodi ya Wakurugenzi wa Airtel Tanzania, kuundwa na wajumbe saba, ambapo Serikali ya Tanzania itawakilishwa na wajumbe watatu (akiwemo Mwenyekiti atakayeteuliwa na Serikali) na Bharti Airtel itawakilishwa na wajumbe wanne.Pia, Menejimenti ya Airtel Tanzania itaongozwa na Bharti Airtel, lakini Afisa Mkuu wa Ufundi atateuliwa na Serikali ya Tanzania, pande zote mbili zitashirikiana kuandaa upya nyaraka muhimu za kusaidia uendeshaji wa kampuni, pande zote mbili zitashirikiana kuongeza tija na ufanisi wa Airtel Tanzania na pande zote mbili zitashirikiana kutumia miundombinu ya Shirika la Simu Tanzania (TTCL) ikiwa kuna hoja za kibiashara.Sunil Mittal alisema amefurahishwa na kufikiwa kwa makubaliano katika mazungumzo hayo. Alibainisha kuwa awali aliona kuna ugumu wa kufikia makubaliano, lakini baadaye alielewa kuwa lengo la Rais Magufuli ni kuhakikisha anaweka mwelekeo mzuri wenye manufaa kwa Tanzania.Aliongeza kuwa makubaliano hayo yameandika historia mpya kwa hisa nyingi kumilikiwa na Watanzania katika kampuni ya Airtel Tanzania na kwamba anatarajia kuwa Airtel Tanzania, itaendelea kufanya vizuri katika soko la Tanzania, ambayo ni nchi yenye uwekezaji mkubwa wa Bharti Airtel Afrika.Akizungumza baada ya kushuhudia utiaji saini makubaliano hayo, Dk Magufuli aliipongeza timu iliyoiwakilisha Serikali ya Tanzania chini ya Profesa Kabudi na timu ya Mittal, kwa kufikia makubaliano hayo yaliyochukua muda wa miezi nane.Alielezea furaha yake kuwa sasa Airtel Tanzania, itaanza kutoa manufaa kwa serikali ikiwemo gawio na maslahi mengine yanayostahili, mambo ambayo hayakufanyika kwa miaka zaidi ya nane, tangu kampuni hiyo ianzishwe hapa nchini.Alimpongeza Mittal kwa kuridhia kuongeza hisa za serikali, kutoa Sh bilioni moja kila mwezi kwa miaka mitano na kutoa mchango wa Sh bilioni 2.3, ambazo ameagiza ziungane na Sh bilioni moja iliyotengwa kwa ajili ya sherehe za siku ya Uhuru za mwaka 2018 (na kufanya jumla Sh bilioni 3.3) kwenda kujenga hospitali katika makao makuu ya nchi Jijini Dodoma. Huu ndio uwekezaji ninaoutaka, uwekezaji ambao tuna faida nao, Airtel ilikuwepo tangu miaka 8 iliyopita lakini tulikuwa hatupati kitu, sasa tutapata fedha, na hili liwe somo kwetu Watanzania wote kuwa Serikali inapotetea maslahi ya Watanzania haizungumzi kutoka hewani, tujifunze kuwaheshimu watalaamu wetu 