 CHAMA cha Wafanyabiashara na Wanunuzi wa Madini Wakubwa Tanzania (TAMIDA), kimeunga mkono jitihada zinazofanywa na Rais John Magufuli za ununuzi wa ndege kubwa za kisasa kwa lengo la kufufua kampuni ya ndege.Kimesema jitihada hizo kamwe hazipaswi kubezwa, bali zinapaswa kuungwa mkono na kuhamasisha wafanyabiashara wenzao kulipa kodi zaidi ili kuongeza ndege nyingine. Makamu Mwenyekiti wa Tamida, Thomas Munis akizungumza na vyombo vya habari jijini hapa jana, alisema ununuzi wa ndege kubwa nchini ikiwemo aina ya AirBus A220-300 iliyotua hivi karibuni nchini ni ukombozi kwa wafanyabiashara na itawasaidia kusafirisha madini yao kupitia viwanja vya KIA mkoani Kilimanjaro na JNIA jijini Dar es Salaam kwa gharama nafuu, badala ya kutumia viwanja vya nchi jirani na kuzinufaisha nchi hizo.Munis alisema yapo mambo mengi mazuri yaliyofanywa na Rais Magufuli ila suala la ununuzi wa ndege limewagusa kwa kuwa linalenga kuipaisha Tanzania kimataifa na kuimarisha biashara ya madini ndani na nje ya Nchi. Aliongeza kuwa wafanyabiashara wa madini kupitia Tamida wamejipanga kuhamasisha wafanyabiashara wakubwa na wadogo wa madini kulipa kodi ili kuisaidia serikali kutekeleza majukumu yake kwa wananchi. Sisi wadau na wafanyabiashara wa madini tumeshindwa kujizuia kwa kitendo cha Rais kuleta ndege kubwa zaidi Afrika aina ya AirBus A220-300, tumeamua kumuunga mkono kwa kuhamasishana kulipa kodi zaidi ili anunue ndege zingine zitakazotusaidia katika biashara zetu za madini,  alisema Makamu Mwenyekiti wa Tamida. Aidha, amemwomba Rais Magufuli kuwapatia vitambulisho wafanyabiashara wadogo wa madini vitakavyowawezesha kufanya biashara za madini popote nchini kama alivyofanya kwa wajasiriamali (machinga).Alisema wachuuzi hao wa madini kwa sasa wana leseni zinazowaruhusu kufanya biashara hizo eneo moja la madini na kutoruhusiwa kufanya biashara nje na hapo, jambo alilodai linalowakosesha uhuru kwa kuwa ipo mikoa mingi yenye madini ambayo wanapaswa kwenda kuelekeza shughuli zao. Naye Mwenyekiti wa Wafanyabiashara Wadogo wa Madini Kanda ya Kaskazini, Emmanuel Modest pamoja na kupongeza jitihada za Rais Magufuli za kulipeleka Taifa katika uchumi wa kati, alisema ipo haja kwao kupatiwa vitambulisho ili wafanye biashara zao popote nchini.Alisema kuna zaidi ya wafanyabiashara 200,000 wadogo wa madini nchini na wapo tayari kulipa Sh 50,000 hadi 100,000 kwa ajili ya kupatiwa vitambulisho ili wafanye biashara za madini popote nchini kama jinsi machinga walivyopatiwa vitambulisho na kuiwezesha serikali kupata mapato. Mwenyekiti huyo alimwomba Rais kulifikiria hilo ili serikali ipate mapato zaidi na kushughulikia miradi mikubwa ya maendeleo kwa nchi.