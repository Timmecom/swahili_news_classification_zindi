 SERIKALI ya Mapinduzi ya Zanzibar (SMZ) imesema imejipanga katika mwaka wa fedha 2019/20 kuyashughulikia na kuyafanyia kazi jumla ya maeneo 148 ambayo yameathirika na mabadiliko ya tabia ya nchi.Naibu Waziri, Ofisi ya Makamu wa Pili wa Rais, Mihayo Juma Nhunga amesema hayo wakati akijibu swali la mwakilishi wa viti maalumu, Tatu Mohamed Ussi aliyetaka kujua mikakati ya kuyashughulikia maeneo yaliyoathirika na mabadiliko ya tabia ya nchi.Amesema visiwa vya Zanzibar vinakabiliwa na mabadiliko ya tabia ya nchi kwa kasi kutokana na maji ya chumvi kuvamia maeneo ya makazi ya wananchi, huku shughuli za kilimo zikiathirika.Kwa mfano, amesema baadhi ya maeneo ya kisiwa cha Pemba yameathirika sana ikiwemo Jalalani huko Ngomeni ambapo maji ya bahari yamepanda juu na kuathiri shughuli za kilimo.Alisema baadhi ya sehemu wananchi walikuwa wakijishughulisha na kazi za kilimo lakini kwa sasa wameacha.Alieleza kuwa zipo juhudi zimeanza kuchukuliwa katika kukabiliana na tatizo la mabadiliko ya tabia ya nchi, ikiwemo kujenga matuta na kuotesha miti aina ya mikoko pembezoni mwa bahari.Ameyataja maeneo yaliyoathirika zaidi katika mabadiliko ya tabia ya nchi kuwa ni visiwa vidogo vilivyopo Unguja na Pemba ambapo maji ya bahari yanatishia kuvamia makazi ya wananchi.Alivitaja visiwa ambavyo vipo katika tishio la kutoweka kutokana na kasi ya maji ya chumvi kuwa ni Kisiwa Panza, Mtambwe Mkuu pamoja na kijiji cha Jambiani mkoa wa kusini Unguja.   Athari za mabadiliko ya tabia nchi ni kubwa ambapo visiwa vidogo vidogo vinatajwa kuathirika,   amesema.