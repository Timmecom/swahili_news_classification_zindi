 KASI ya wanafunzi kuendelea kupata ujauzito kwa shule za msingi na sekondari mkoani hapa imezidi kuwa kubwa baada ya kubainika kuwa ndani ya kipindi cha mwaka mmoja tu, jumla wanafunzi 412 wameacha masomo kutokana na tatizo hilo. Wanafunzi hao wamepewa ujauzito katika kipindi cha mwaka 2018, ambapo kati ya hao, wanafunzi 309 wa shule za sekondari, ikiwa hiyo ni sehemu ya jumla ya wanafunzi walioacha shule kutokana na sababu mbalimbali zikiwemo za utoro, vifo na ugonjwa wa kudumu. Hayo yamesemwa jijini hapa mwishoni mwa wiki na Ofisa Elimu wa Mkoa wa Mwanza Michael Ligola wakati alipokuwa akitoa taarifa ya hali ya taaluma mkoa wa Mwanza kwenye mkutano wa wadau wa elimu. Alisema kwa upande wa shule za msingi, alisema katika kipindi hicho jumla ya wanafunzi wa kike 2,543 walikatisha masomo, ambapo 99 kutokana na vifo, 2,337 kutokana na utoro na wanafunzi 107 walikatisha masomo kutokana na kuugua magonjwa ya kudumu. Kwa upande wa shule za sekondari, aliongeza kuwa wanafunzi wengine wa kike 1,135 walikatisha masomo kwa mwaka 2018 kutokana na sababu mbalimbali, ikiwemo vifo-25, utoro-1,068, ugonjwa wa kudumu-29 na wanafunzi sita walikatisha masomo kutokana na utovu wa nidhamu. Kwa upande wa changamoto kwa upande wa shule za sekondari, alisema kuna uhaba mkubwa wa samani unaotokana na wingi wa wanafunzi waliojiunga na kidato cha kwanza mwaka huu, ambapo viti na meza vinavyohitajika ni 146,224, vilivyopo ni 115,322 na upungufu uliopo ni 30,902 ikiwa ni sawa na asilimia 21.13. Alisema mikakati iliyopo ya mkoa ya kuboresha elimu na kupunguza mimba mashuleni ni pamoja na kuwahimiza wananchi kujenga hosteli kwa ajili ya kuwanusuru watoto wa kike kutopata ujauzito, kuhimiza wazazi kuchangia chakula kwa wanafunzi , kuboresha mazingira ya kujifunzia na kufundishia kwa walimu na wanafunzi na kufanya ufuatiliaji sanjari na kusisitiza ufundishaji makini unaozingatia mfumo wa utungaji wa mitihani wa Baraza la mitihani la taifa. Wakizungumza kwenye mkutano huo baadhi ya wadau wa elimu walishtushwa na kuongezeka kwa idadi ya watoto wa kike wanaopata ujauzito kwa shule za msingi na sekondari na kushauri kuwa zijengwe hosteli maalumu za watoto wa kike na kushauri uwepo utaratibu wa kutoa elimu ya jinsia kwa watoto wa kike ili kujua hali zao za kiafya na namna ya kujinusu na ndoa za utotoni.