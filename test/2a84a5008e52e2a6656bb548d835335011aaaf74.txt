 WAKATI mabingwa wa Ligi Kuu Bara Simba wakikabidhiwa kombe lao la ubingwa jana, watani wake wa jadi Yanga walimaliza ligi hiyo kwa maumivu baada ya kukubali kipigo cha mabao 2-0 kutoka kwa Azam.Mbali na Yanga, timu nyingine zilizomaliza ligi hiyo kwa maumivu jana ni Kagera Sugar iliyoungana na African Lyon kushuka daraja huku Mwadui na Stand United zikimaliza kwenye kapu la kucheza  play off  na timu za daraja la kwanza.Kabla ya mechi za jana, haikuwa ikifahamika timu itakayoungana na African Lyon kushuka daraja wala timu zitakazocheza Play Off, hali iliyolazimua wadau wa soka kusubiri mpaka mechi za mwisho kujua kitakachojiri. Kagera Sugar, licha ya kuwa na pointi zinazokaribiana na timu nyingine sita za chini, haikuwa ikifikiriwa kama ingeshuka daraja. Stand na Kagera zilihitaji ushindi tu jana ili zibaki kwenye ligi huku Mwadui ikihitaji ushindi wa mabao mengi.Lakini matokeo yake, Kagera ikatoka sare ya bao 1-1 na Mbao ugenini uwanja wa CCM Kirumba Mwanza, Stand ikafungwa mabao 2-0 na JKT Tanzania na Mwadui pamoja na kushinda mabao 3-1 dhidi ya Ndanda lakini haikutosha kuifanya ibaki kwenye ligi. Matokeo hayo yanaifanya Mwadui na Stand United zilizomaliza nafasi ya 17 na 18 kwenye msimamo zicheze play off na Pamba na Geita Gold za ligi daraja la kwanza ili kupata timu mbili zitakazocheza Ligi Kuu msimu ujao.Kwenye uwanja wa Jamhuri Morogoro, mabingwa Simba walitoka suluhu na Mtibwa Sugar na kumaliza ligi wakiwa na pointi 93 kileleni huku Mtibwa ikimaliza na pointi 50. Simba ilitawala vipindi vyote vya mechi hiyo huku wachezaji wake wakikosa mabao ya wazi mara kwa mara. Hata hivyo Mtibwa ilijitutumua na kupata kona mbili lakini hazikuzaa matunda.Mfungaji bora wa ligi, Meddie Kagere wa Simba nusura aiandikie timu yake bao katika dakika ya 14 akiunganisha krosi ya Clatous Wachezaji wa Simba wakishangilia baada ya kukabidhiwa kombe lao la ubingwa wa Ligi Kuu jana. Simba ilikamilisha ratiba baada ya kutoka suluhu na Mtibwa Sugar kwenye uwanja wa Jamhuri, Morogoro. Kushoto ni mgeni rasmi wa mechi hiyo Waziri wa Mambo ya Ndani ya Nchi, Kangi Lugola.(Picha na John Nditi). Chama lakini shuti lake lilitoka pembeni mwa lango. Kagere amemaliza ligi hiyo akiwa na mabao 23 akifuatiwa na Salim Aiyee wa Mwadui mwenye mabao 18 na Heritier Makambo aliyefunga mabao 17 huku John Bocco wa Simba amemaliza na mabao 16 na Emmanuel Okwi wa Simba ana mabao 15. Katika dakika ya 34 Chama alikosa bao kwa shuti lake kugonga mlingoti la goli na kupanguliwa na kipa wa Mtibwa Sugar Banedict Tinnoko kabla ya kuokolewa na beki wa Mtibwa Cassian Ponera .Simba ilifanya shambulizi kali dakika ya 38 baada ya shuti la Chama kutoka sentimita chache langoni mwa Mtibwa Sugar. Kipindi cha pili vijana wa Mtibwa walimiliki safu ya kiungo na kuzuia washambuliaji wa Simba kushindwa kupita. Kwenye uwanja wa Taifa Dar es Salaam, Azam ilipata bao la kuongoza dakika ya 45 likifungwa na Daniel Amoah kwa kichwa akiunganisha krosi ya Bruce Kangwa. Bao la pili la Azam lilifungwa dakika ya 50 na Mudathir Yahaya baada ya kumhadaa kipa wa Azam kabla ya kuujaza mpira wavuni.Yanga jana ilionekana kuzidiwa kila idara na kocha wake Mwinyi Zahera alisema imetokana na wachezaji kujua hawakuwa na cha kupoteza.  Ligi imeisha, bingwa ameshajulikana, nyie mmeshajua mnamaliza nafasi ya pili, wachezaji wamebaki wanajiuliza nitakuwemo ama sitakuwemo kwa hiyo wameshindwa kucheza,  alisema Zahera.Katika matokeo mengine ya mechi za jana, Coastal Union ikiwa nyumbani Mkwakwani Tanga ilitoka suluhu na Singida United, JKT Tanzania iliifunga Stand mabao 2-0 na Ruvu Shooting ikinusurika kushuka daraja kwa ushindi wa bao 1-0 dhidi ya Alliance. Kwenye uwanja wa Ihefu Mbeya, Mbeya City ililazimishwa suluhu na Biashara United, Prisons ikishinda mabao 3-1 dhidi ya Lipuli kwenye uwanja wa Sokoine Mbeya na African Lyon ikifungwa mabao 2-0 na KMC.