 WAZIRI Mkuu, Kassim Majaliwa amepokea msaada wa vyumba viwili vya madarasa vikiwa na madawati vyenye thamani ya Sh milioni 80 kutoka Benki ya CRDB.Alipokea madarasa hayo juzi katika Shule ya Sekondari Kassim Majaliwa iliyopo Kata ya Nachingwea Wilaya ya Ruangwa mkoani Lindi. Waziri Mkuu aliushukuru uongozi wa Benki ya CRDB kwa msaada huo, ambao umesaidia kupunguza changamoto ya upungufu wa madarasa unaoikabili wilaya hiyo. Pia, Waziri Mkuu alizitaka taasisi nyingine ziige mfano wa CRDB, kwani imekuwa bega kwa bega na serikali katika kuchangia shughuli za kimaendeleo nchini.Hata hivyo, Waziri Mkuu alitoa wito kwa wanafunzi wa Shule ya Sekondari Kassim Majaliwa, kutumia vizuri madarasa hayo na kutunza mali zilizopo shuleni hapo. Alisema ujenzi wa shule hiyo ni mradi uliobuniwa na wakazi wa Kata ya Nachingwea ili kuwawezesha watoto wao kupata elimu katika eneo lililo karibu na makazi yao. Waziri Mkuu alisema awali wanafunzi wa kata hiyo, walikuwa wanatembea umbali mrefu hadi Shule ya Sekondari ya Ruangwa, jambo ambalo lilikuwa ni changamoto kwao. Nawaomba wananchi wenzangu tuendelee kushirikiana katika kuibua na kubuni miradi mbalimbali kwa ajili ya kuboresha maendeleo kwenye kata yetu ya Nachingwea,  alisema. Pia Waziri Mkuu alikabidhi kompyuta 20 kwa shule za sekondari tano, ambazo ni Kassim Majaliwa, Likunja, Mnacho, Hawa Mchopa na Ruangwa. Mkurugenzi Mtendaji wa Benki ya CRDB, Abdulmajid Nsekela alisema benki yao inathamini elimu na imekuwa ikirudisha kwa jamii faida wanayoipata kwa kuchangia shughuli za maendeleo.Mbali na msaada huo wa vyumba viwili vya madarasa na madawati yake, pia aliahidi kutoa Sh milioni 20 ili zitumike kununulia madawati yatakayopunguza changamoto ya madawati wilayani Ruangwa. Kwa upande wao, wakazi wa kata ya Nachingwea waliishukuru serikali kwa kuwaunga mkono katika mradi wa ujenzi wa shule hiyo ya sekondari ambayo imewawezesha watoto wao kusoma karibu na maeneo yao ya makazi yao.Mkazi Omari Losi alisema ujenzi wa shule hiyo, utawarahisishia wanafunzi kwenda shule na kuwaondolea shida ya kutembea umbali mrefu kwenda Shule ya Sekondari ya Ruangwa walikokuwa wakisoma awali. Mkazi mwingine wa kata hiyo, Mariam Kingamkono alisema uwepo wa shule ya sekondari katika kata yao, kumeongeza hamasa ya wanafunzi kupenda kusoma kwa sababu wameondolea shida ya kutembea umbali mrefu. Alisema shule hiyo ina walimu wazuri na wa kutosha na ina mazingira mazuri ya kujifunzia, hivyo aliwaomba wazazi wenzake waendelee kushirikiana na serikali katika kuboresha maendeleo kwenye kata yao hususan ujenzi wa shule.