 MKUU wa Mkoa wa Kagera, Marco Gaguti amesema walimu wana nafasi kubwa kushiriki kukuza uchumi wa viwanda kwa kuanzisha miradi, kwani ni kundi kubwa linalokopesheka. Akifungua kongamano la walimu wa Mkoa huo, Teachers Day  alisema hawana kuogopa kukopa na kuanzisha miradi ya viwanda na kutoa fursa za ajira kwa makundi ya jamii.  Kama haukopi sahau kupata maendeleo suala liwe unakopa wapi na kwa sababu zipi,  alisema Gaguti. Alisisitiza si jambo baya mwalimu kuajiriwa na serikali wakati huo akiwa na miradi ya kiuchumi na kuwataka waandae maandiko bora ya kupata mikopo taasisi za fedha kama NMB. Aidha aliwataka walimu kutoa elimu ya ulipaji wa kodi akisema haridhishwi na mwamko uliopo Kagera ambapo watu hununua bila kuomba stakabadhi na kuwa chanzo serikali kukosa kodi.Naye Mkuu wa Kitengo cha Wateja Binafsi kutoka NMB, Omari Mtiga alisema benki hiyo imekuwa ikifanya maboresho mbalimbali kwa ikiwa ni pamoja na kupunguza viwango vya riba ya mikopo ambapo walimu ni kati ya makundi yanayonufaika na fursa hizo.