 OFISA Elimu ya Sekondari katika Halmashauri ya Wilaya ya Kishapu mkoani Shinyanga, David Mashauri amesema shilingi milioni 26 zimetengwa kwa ajili ya ujenzi wa matundu ya vyoo 18 katika shule za sekondari tatu ambazo ni Mwadui Ufundi,Ukenyenge na Mipa.Pia amesema, elimu bila malipo ndio imeongeza wingi wa wanafunzi shuleni na kusababisha uhaba wa matundu ya vyoo ambapo wasichana 20 wanatumia tundu moja na wavulana 25 pia.Alisema hayo juzi akiwasilisha majibu yake kwa viongozi wa vituo vya taarifa na maarifa wilayani Kishapu baada ya kuibua changamoto ya uhaba wa matundu ya vyoo na vyumba vya kujisitiri kwa wanafunzi wa kike shuleni.Alisema kuna shule za sekondari 26 na bajeti ya mwaka 2017/18 ilitengewa shilingi milioni 340 na iliyotolewa ni shilingi milioni 234 kati ya hizo sh milioni 26 zilitengwa kwa matundu ya vyoo 18 kwa shule tatu za sekondari. Shule zilizopangiwa kujengwa matundu ya vyoo ni sekondari ya Maganzo matundu manne, Mwadui Ufundi matundu sita, Mwigumbi Matundu manne, Uchunga matundu manne na Mipa matundu manne  alisema ofisa elimu huyo.Mwenyekiti wa vituo vya taarifa na maarifa wilayani Kishapu Rachal Madundo katika mrejesho wao kwenye warsha iliyoandaliwa na Mtandao wa Jinsia Tanzania (TGNP) alisema bajeti ya mwaka 2017/18 zilitengwa shilingi 345,340,000 lakini iliyopokelewa ni shilingi 234,200,000 kujenga matundu ya vyoo.Alisema ukijumlisha shule za msingi 22 na shule za sekondari tatu, matundu ya 174 kwa shule zenye changamoto fedha iliyopokelewa ni shilingi 234,200,000 sawa na asilimia 67.8.Mkuu wa mkoa wa Shinyanga, Zainabu Telack alisema hataki kusikia Mkurugenzi katika taarifa ya elimu akieleza changamoto ya shule haina matundu ya vyoo bali suala hilo linatakiwa limalizwe na wazazi wenyewe kuchanga watoto wao wasome sehemu nzuri. Nitashangaa Mkurugenzi kusimama na kunieleza changamoto ya uhaba wa matundu ya vyoo. Suala hilo sitaki kusikia. Ninachotaka kusikia ni changamoto nyingine. Ninawaombeni viongozi wenzangu tuhamasishe michango ya maendeleo ikiwemo ujenzi wa vyoo shuleni isiwe tena changamoto,   alisema mkuu huyo.