 SPIKA wa Bunge, Job Ndugai amemtaka Mbunge wa Kigoma Mjini, Kabwe Zitto (ACT-Wazalendo), kuwa na subira kuzungumzia ripoti ya Mdhibiti na Mkaguzi Mkuu wa Hesabu za Serikali (CAG) kwa sababu inatakiwa kujadiliwa na kuchambuliwa kwenye Kamati ya Kudumu ya Bunge ya Hesabu za Serikali (PAC).Akizungumza bungeni jana, Spika Ndugai alisema Zitto amekuwa akizungumza na vyombo vya habari kuhusu ripoti ya CAG, ambayo anajua utaratibu wake kwamba ipo kwenye mchakato na inatakiwa kupelekwa PAC. Alisema ripoti ya CAG ikiwasilishwa bungeni, hatua inayofuata ni kujadiliwa na kuchambuliwa kwenye PAC ambako inachambuliwa na kupatikana hoja zinazotakiwa kufanyiwa kazi.Spika Ndugai alisema hadi sasa hoja zilizoibuliwa na ofisi ya CAG , si kwamba ni kweli kwa asilimia 100, zingine zinahitaji viambatanisho kwa sasa hizo ni tuhuma tu. Alisema Zitto anajua taratibu ripoti ikipelekwa kwenye kamati ikijadiliwa na kuchambuliwa, kila hoja itapelekewa inapostahili kama ni za serikali zitafikishwa huko na hoja za kambi ambazo wahusika wake wataitwa mbele ya kamati kujieleza na kubainisha ukweli wake. Yapo mengi ambayo si kweli ni tuhuma tu, hadi pale wahusika waliotajwa watakapopewa nafasi ya kufika katika kamati hiyo na kujieleza na zile ambazo zitakuwa kweli watapelekewa wahusika,  alisema Ndugai. Si kwamba wabunge na Bunge halijui kuchambua au kuelezea ripoti hiyo, isipokuwa wanasubiri utaratibu wa ripoti hiyo kujadiliwa katika PAC na wabunge wanaalikwa kwenda huko. Alisema Bunge limempa madaraka ya kuwaita wote wanaotakiwa kufika mbele ya kamati hiyo, hivyo kamati ikiwahitaji atawaita wafike kujieleza.Katika hatua nyingine, Spika wa Bunge ameliomba radhi Jeshi la Polisi kutokana na kauli ya Mbunge wa Viti Maalumu, Sofia Mwakagenda (Chadema) wakati anachangia Bajeti ya Wizara ya Mambo ya Ndani ya Nchi juzi alidai Jeshi Polisi ni Kansa ya Taifa.  Hawa ni Kansa ya Taifa,  alisema Mwakagenda. Ndugai aliomba radhi kwa niaba ya Bunge kutokana na mbunge huyo kusema kauli hiyo,  Bunge hilo kwa umoja wetu linapongeza jeshi hilo kutokana na kazi nzuri inazofanya. Awali, Mnadhimu wa Serikali, Jenista Mhagama alisimama kuomba Mwongozo kwa Spika kuhusu kauli hiyo ya Mbunge Mwakagenda, akaomba asimame na kueleza kama anasimamia kauli hiyo. Kabla ya kumpa nafasi mbunge huyo, Spika Ndugai alimwomba Mnadhimu wa Kambi ya Upinzani, Joseph Selasini (Chadema) aseme kama kauli hiyo ni ya Kambi Rasmi ya Upinzani kwamba  Polisi ni Kansa ya Taifa. Selasini ambaye ni Mbunge wa Rombo alisema Kambi ya Upinzani inathamini na kutambua mchango mkubwa unaofanywa na Jeshi la Polisi, hiyo si kauli ya Kambi Rasmi ya Upinzani, bali ni ya mbunge mwenyewe. Kutokana na kauli hiyo, Mbunge Mwakagenda alipotakiwa kusimama na kueleza kama anasimamia kauli hiyo, aliliomba radhi Bunge na akaomba wale wote waliokwazwa na kauli hiyo wamsamehe.Ndugai aliwaomba wabunge, waache munkari hasa wanapozungumzia majeshi nchini, kwani jeshi linafanya kazi kubwa kwa ajili ya nchi. Alisema hata nchi kubwa kama Marekani, wanaheshimu sana jeshi na askari waliopigana vita, si vizuri kujumlisha jeshi zima kutokana na kosa la mtu mmoja. Alisema pamoja na polisi kufanya kazi katika mazingira magumu, kipato kidogo na kukosa vitendea kazi, lakini wanalinda nchi nzima na ipo salama.