 SIKU moja baada ya Rais John Magufuli kutoa vitambulisho kwa wafanyabiashara ndogo(machinga), wafanyabiashara hao wamesema wamepokea uamuzi huo kwa shangwe kubwa na tayari baadhi ya maeneo wameanza kugawiwa.Aidha, wamesema maelekezo ya Rais kwa Mamlaka ya Mapato (TRA) kutazama upya viwango vya kodi, yatasaidia wafanyabiashara wengi kutokwepa kodi na pia kutotumia njia za panya kuingiza biashara zao.Makamu Mwenyekiti wa Wamachinga hapa nchini, Steven Lusinde akizungumza na gazeti hili jana, alisema kuwa wanapongeza uamuzi huo wa Rais, kwani walisubiri jambo hilo kwa miaka mingi. Nashukuru sana kwa uamuzi wa Rais kutupatia vitambulisho na mimi nilikuwepo na nimepewa kitambulisho namba moja, tunapongeza sana uamuzi huu kwani jambo hili tulilisubiri tangu nchi yetu ipate Uhuru na sisi tutambuliwe.Tunaahidi tutamsaidia kwa nguvu zetu zote Rais,  alisema Lusinde. Rais Magufuli juzi alitoa vitambulisho maalumu 670,000 kwa ajili ya wamachinga na mamalishe, ambavyo vitagawiwa nchi nzima kwa lengo la kuwasaidia kufanya biashara zao kwa uhakika na kutambuliwa na TRA.Pia, Rais aliagiza TRA kutazama upya viwango vya kodi, viwe rafiki ili watu wengi waweze kulipa, ambapo alisema anakerwa na makusanyo hafifu ya mapato ya serikali. Katibu wa Wamachinga wa Soko la Kariakoo jijini Dar es Salaam, Bruno Mathew alisema wafanyabiashara wa Kariakoo, wamefurahishwa na uamuzi wa Rais kuwapatia vitambulisho.Alisema kuwa kwa upande wa Halmashauri ya Manispaa ya Ilala, tayari wana mfumo wa kuwatambua.  Kwa upande wetu Ilala tayari tulikuwa kwenye mfumo, tayari tulishajisajili kwa hiyo wamachinga wanasubiri tu kupewa vitambulisho vyao kwani wanaamini sasa watafanya biashara katika mazingira ya utulivu,  alisema Bruno.Mkuu wa Wilaya ya Ilala, Sophia Mjema alisema tayari wameanza kutekeleza agizo la Rais, ambapo jana walianza kugawa vitambulisho kwa wafanyabiashara na utaratibu huo utaendelea mpaka vitambulisho 25,000, walivyopewa na Rais vitakapoisha na wataomba vingine. Uamuzi wa Rais kutoa vitambulisho ni jambo jema na sisi leo (jana) tumeanza kugawa vitambulisho kwa wafanyabiashara wetu na uzuri ni kwamba tulikuwa tumeshatengeneza kanzi data yetu kuwatambua wamachinga, ambapo tuna wafanyabiashara hawa wadogo 6,236,  alisema Mjema.Alisema wiki ijayo wataanza kutoa vitambulisho hivyo kwa mama lishe pamoja na wafanyabiashara ndogo wengine barabarani. Kiongozi wa Jumuiya ya Wafanyabiashara Tanzania, Mchungaji Silver Kiondo alipongeza maagizo ya Rais Magufuli kutaka TRA kutazama upya viwango vya kodi, ambapo alisema itasaidia wafanyabiashara wengi kutokwepa kodi. Tunampongeza Rais Magufuli kutoa maelekezo kwa TRA kuangalia viwango vya kodi viwe rafiki kwa walipa kodi, wafanyabiashara wengi watalipa kodi na serikali itapata mapato, lakini kwa sasa ni watu wachache wanabeba mzigo wa kulipa kodi huku wengi hawalipi,  alisema.Alisema kuwapo na uwazi bandarini na pia kodi zinazolipika, kutasaidia wafanyabiashara kutotumia njia za panya kuingiza mizigi yao. Hata hivyo, alitoa angalizo katika utoaji wa vitambulisho kwa wamachinga uangaliwe kwa umakini, isije kuwa wafanyabiashara wengine wanaficha biashara zao ili waonekane ni wafanyabiashara wadogo wenye mtaji chini ya Sh milioni nne wakapewa vitambulisho.