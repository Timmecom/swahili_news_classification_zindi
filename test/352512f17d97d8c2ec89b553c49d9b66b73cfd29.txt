 Meneja Mkuu wa kampuni hiyo Afrika Mashariki, Jimmy Kibati aliwaambia waandishi wa habari Dar es Salaam jana kwamba Fastjet inalizingatia suala la usalama kwa kuzingatia taratibu zao za ndani za usalama na pia kwa mujibu wa kanuni na sheria za mamlaka za udhibiti wa usafiri wa anga. Tumelisisitiza tena suala la usalama wa ndege zetu kwa marubani wote kwa kuzingatia taratibu zetu za usalama pamoja na zile za mamlaka ya udhibiti. Kanuni zote ziko vizuri katika suala la usalama na tunahakikisha zinazingatiwa. Kwetu Fastjet usalama ni jambo la kwanza. Ndio lengo letu na thamani yetu,  alisema Kibati.Meneja Mkuu huyo alikuwa akijibu swali kuhusu usalama wa ndege za kampuni hiyo, hasa kwa kuzingatia matukio ya karibuni ya kuanguka kwa ndege, ikiwamo ya Germanwings ya Ufaransa na kuua abiria 150.Kibati alisema kampuni hiyo imeajiri marubani wenye uzoefu na hivi karibuni imepeleka marubani wake 13 Watanzania kusoma nje na sasa ni miongoni mwa marubani wenye kufanya vizuri katika kampuni hiyo, hali inayoifanya ndege zake kuruka kwa usalama wa kiwango cha juu.Akielezea hali ya kampuni hiyo, Kibati alisema hivi karibuni itaongeza safari katika miji mingine nchini ikiwamo ya Mtwara na Bukoba, baada ya kuwa sasa inaruka katika miji ya Dar es Salaam, Kilimanjaro na Mbeya; pamoja na safari za kimataifa katika nchi za Zambia, Afrika Kusini, Zimbabwe na Uganda. Asilimia 80 ya safari zake ni za ndani.Alisema Fastjet inatoa huduma kwa gharama nafuu na kuwataka wananchi kuandaa safari zao mapema ili kufaidika na unafuu wa gharama zao, huku akisisitiza kuwa kampuni hiyo ni mali ya Watanzania wanaomiliki asilimia 51.Kuhusu faida, alisema tangu ianze takriban miaka miwili sasa haijatengeneza faida na kwamba inatarajia mwaka huu kutengeneza faida, na kuongeza kuwa faida itaongezeka zaidi wakianza safari za kwenda Nairobi.Fastjet ni kampuni ya usafiri wa ndege kwa gharama nafuu, iliyoanzishwa mwaka 2012, ikisafirisha zaidi ya abiria milioni moja, huku asilimia zaidi ya 35 wakisafiri kwa mara ya kwanza.