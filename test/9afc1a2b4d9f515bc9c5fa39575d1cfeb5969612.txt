 MABINGWA watetezi wa Ligi Kuu soka Tanzania Bara Simba wako katika hatua za mwisho kukamilisha usajili wao huku wakipania kufanya makubwa zaidi msimu ujao.Tayari Simba imesajili nyota kadhaa wa kulipwa kutoka Brazil na baadhi ya nchi za Afrika, na sasa wako kwenye hatua za mwisho kabisa kufunga zoezi la usajili na kuangalia msimu ujao. Mpaka sasa ingizo jipya ni wabrazili Gerson Fraga, Tairone Santos da Silva na Wilker Henrique, Msudani Eldin Shiboub, Mkenya Francis Kahata na Mkongo Deo Kanda huku wazawa akiwemo Ibrahim Ajibu na Kennedy Wilson.Usajili waliofanya awamu hii wamelenga kuhakikisha sio tu wanatetea taji la ligi bali kuweka historia nyingine kwa kuchua ubingwa wa Afrika. Akizungumza na gazeti hili juzi Mratibu wa wekundu hao Abbas Suleiman alisema malengo yao ni kufika mbali zaidi ya msimu uliopita na kuweka historia mpya.  Tuliishia robo fainali sasa tunataka kuchukua ubingwa wa Afrika na hilo linawezekana na ndio maana unaona usajili mkubwa unafanyika, tunafikia lengo hilo, alisema.Alisema wanatarajia kuanza maandalizi wiki ijayo nchini Afrika Kusini na tayari mambo yameshawekwa sawa kuhusu kambi yao.  Wiki ijayo tutakwenda Afrika Kusini kwa maandalizi, wachezaji wote wanajua ni lini wanatakiwa kufika, tunataka kujiandaa mapema kwa sababu mbele yetu kuna wiki ya Simba tutakayotumia kujipima kwa mechi ya kirafiki, alisema.Wekundu hao wamefanya usajili wa wachezaji sita wa kimataifa kwa ajili ya kuongeza nguvu kwenye kikosi chao kinachotarajiwa kuwakilisha nchi mwakani katika michuano ya Ligi ya mabingwa Afrika sambamba na Yanga.