 YANGA imepania kushinda mchezo wake dhidi ya Mbeya City unaotarajiwa kuchezwa leo kwenye uwanja wa Uhuru Dar es Salaam, huku wageni wao wakisema hakuna mteremko.Mchezo huo wa Ligi Kuu Soka Tanzania Bara unaweza kusema ni wa kuweka heshima kwa yeyote atakayeshinda lakini hakuna anachogombea zaidi ya kukamilisha ratiba ya ligi. Hiyo ni kwa sababu tayari bingwa ameshajulikana kuwa ni Simba baada ya kushinda mechi ya jana dhidi ya Singida United na kufikisha pointi 91 ambazo haziwezi kufikiwa na timu yoyote.Yanga inashika nafasi ya pili kwa pointi 83 na imebakisha mechi mbili, ikishinda zote itafikisha pointi 89 itaendelea kubaki katika nafasi hiyo ya pili ingawa hata ikipoteza yote bado itaendelea kubaki hapo kwa sababu Azam iliyo nafasi ya tatu iko mbali kwa pointi 69 kabla ya mchezo wake wa jana.Mbeya City inayokutana na Yanga tayari ina nafasi ya kubaki kwenye ligi inayoshika nafasi ya saba kwa pointi 47 na hata kama ikifungwa inaweza kushuka hadi nafasi za chini lakini sio kushuka daraja.Kwa hivyo, ushindi kwa kila mmoja ni muhimu kuwafurahisha mashabiki wa pande zote mbili na kujenga heshima. Mchezaji hatari wa Mbeya City kwenye lango la Yanga ni Idd Selemani  Nado  ambaye amewahi kuifunga Yanga mara mbili msimu uliopita na huu.Kwa upande wa Yanga wengi ni hatari kama mshambuliaji Heritier Makambo, Papy Tshishimbi aliyeko kwenye kiwango na wengine huku mechi hiyo ikitarajiwa kuwakosa baadhi ya wachezaji wake Abdallah Shaibu  Ninja , Vincent Andrew, Said Makapu, Mwinyi Haji, Mohamed Issa, Paul Godfrey ambao ni wagonjwa.Kocha wa Yanga, Mwinyi Zahera alisema mchezo hautakuwa rahisi kwa sababu Mbeya City ni timu nzuri lakini kwa vile wanahitaji pointi tatu, wamejipanga kufanya vizuri. Kocha wa Mbeya City, Ramadhan Nsanzurwimo alisema Yanga wasitegemee kuwafunga kirahisi kwani wamekuja kwa lengo kushinda hivyo ni lazima wapambane bila kujali ni ugenini kupata matokeo mazuri.