 WAZIRI wa Nishati, Dk Medard Kalemani ameliagiza Shirika la Umeme Tanzania (Tanesco) kuhakikisha vituo vyote vya kuzalisha na kupoozea umeme nchi nzima vinakuwa na hifadhi ya vifaa vya ziada zikiwemo transfoma.Alitoa agizo hilo juzi alipotembelea kituo cha kupoozea umeme cha Kiloleni kilichopo Tabora Mjini. Akifafanua kuhusu agizo hilo, Dk Kalemani alisema lengo la kuwa na hifadhi hiyo ya vifaa muhimu ni kuwezesha kubadilisha vifaa vibovu mara moja pale inapotokea kifaa kimeharibika hivyo kituo kuendelea kufanya kazi kama kawaida, badala ya kutumia muda mrefu kuagiza na kuwasumbua wananchi kwa kuwakosesha umeme.Aidha, aliwaagiza mameneja na wasimamizi wa vituo hivyo nchi nzima, kuhakikisha wanafanya ukaguzi na marekebisho ya mitambo katika vituo hivyo kila siku.  Najua ninyi ni wataalamu na mnafanya ukaguzi wa mitambo husika kila mara, lakini nami nasisitiza mfanye ukaguzi huo kila siku ili kuhakikisha muda wote iko katika hali nzuri,  alieleza.Akitolea ufafanuzi wa suala hilo, waziri alisema  hata magari, kila unapofanya ukaguzi wake unaambiwa ukaguzi unaofuata ni baada ya kilometa kadhaa; lakini haikuzuii kila siku kukagua maji, vilainishi na kadhalika. Pia, alisisitiza kuwa hatapenda kusikia kero ya umeme kwa Mkoa wa Tabora kwani umeme uliopo ni mwingi kuzidi mahitaji. Awali, akiwasilisha taarifa ya utendaji kazi wa kituo hicho, Msimamizi wake, Noel Kaale alimweleza waziri na ujumbe aliofuatana nao kuwa, kituo husika kinaweza kubeba megawati 40.5 za umeme ilhali matumizi ya mkoa mzima hayazidi nusu ya uwezo wa kituo hicho.Katika ziara hiyo, Dk Kalemani alifuatana na Kaimu Mkuu wa Mkoa wa Tabora ambaye ni Mkuu wa Wilaya ya Uyui, Gift Msuya, Mbunge wa Jimbo la Tabora Kaskazini, Almasi Maige, viongozi na wataalamu mbalimbali kutoka wizarani, Tanesco, Wakala wa Nishati Vijijini (REA) na Chama Cha Mapinduzi (CCM).