 WIZARA ya Fedha imepokea msaada wa Sh bilioni 24 kutoka Serikali ya Finland, ikiwa ni maalumu kwa ajili ya utekelezaji wa awamu ya pili ya Programu ya Panda Miti Kibiashara.Akizungumza baada ya kusaini mkataba wa msaada huo Katibu Mkuu wa Wizara ya Fedha, Dotto James alisema fedha hizo zimekuja wakati muafaka ambapo serikali inatekeleza malengo yake ya kuleta maendeleo ya kijamii na kiuchumi.Alisema programu hiyo ya panda miti kibiashara ambayo malengo yake makuu ni kuchochea upandaji miti endelevu na jumuishi kwa ajili ya kuchangia ukuaji wa uchumi na kupunguza umasikini nchini, kwa kiasi kikubwa itaweza kuleta matunda hasa kutokana na mchango huo wa nchi ya Finland. Alisema awamu ya kwanza ya programu hiyo ambayo utekelezaji wake ulifanywa katika kipindi cha kuanzia mwaka 2014 hadi 2018, Serikali ya Finland ilitoa Sh bilioni 49.8, hatua iliyochangia kuleta mapinduzi makubwa katika sekta ya misitu.Alisema chini ya programu hiyo shughuli zitakazofanyika ni pamoja na kuimarisha vikundi vya upandaji wa miti kwa kuviwezesha kupata usajili, kuviwezesha kiuongozi na namna ya kujiendesha na kuwajengea uwezo wadau wa misitu kupitia upandaji miti na usimamizi wa mashamba yao. Alizitaja shughuli zingine kuwa ni pamoja na kuongeza uwezo wa rasilimali za kudhibiti moto katika mashamba ya miti, kusaidia vijiji kuandaa mpango wa matumizi bora ya ardhi na kuongeza ubora wa mazao ya misitu katika mnyororo wa thamani. Kimsingi utekelezaji wa programu hii ya pili utachangia kufikiwa kwa malengo ya awamu ya pili ya Mpango wa Maendeleo wa Miaka Mitano yaani (FYDP II ) kwa kuongeza kasi ya ukuaji wa uchumi unaonufaisha wananchi wengi ukihusisha kutengeneza ajira mpya hasa kwa wanawake na vijana,  alisema James.Aidha alisema utekelezaji wa awamu ya pili ya mpango huo utasaidia kuongeza mashamba ya misitu itakayoleta faida kiuchumi, kijamii, kimazingira, kifedha katika maeneo ya miradi inayoihusisha mikoa ya Ruvuma, Iringa, Njombe na Morogoro sambamba na kuongeza kipato kwa wamiliki binafsi wa misitu na vikundi vidogo vidogo na kati vya ujasiriamali (SMEs) Kwa upande wake, Kaimu Balozi wa Finland nchini, Kari Leppanen pamoja na kuipongeza Tanzania kwa ufanisi mzuri katika awamu ya kwanza ya utekelezaji wa programu hiyo, alisema Tanzania ni moja ya mataifa yanayofanya vizuri katika usimamizi wa misitu hatua iliyolivutia taifa hilo kushiriki katika kuilinda.