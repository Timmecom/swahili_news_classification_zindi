 RAIS John Magufuli amefanya mabadiliko madogo katika Baraza la Mawaziri kwa kumhamisha aliyekuwa Waziri wa Madini, Angella Kairuki na kumpandisha cheo aliyekuwa Naibu Waziri wa wizara hiyo, Doto Biteko kuwa waziri kamili.Katika mabadiliko hayo madogo, yaliyotangazwa na Katibu Mkuu Kiongozi, Balozi John Kijazi jana, Waziri Kairuki sasa atakuwa Waziri wa Nchi, Ofisi ya Waziri Mkuu Anayeshughulikia Uwekezaji. Balozi Kijazi alisema Rais Magufuli amemteua Kairuki kuwa Waziri anayeshughulikia masuala ya uwekezaji, kwa lengo la kuongeza msukumo na kuimarisha usimamizi wa masuala ya uwekezaji baada ya kukihamisha Kituo cha Uwekezaji Tanzania (TIC) kuwa chini ya Ofisi ya Waziri Mkuu.Wakati Rais Magufuli akimpandisha Biteko kuwa waziri kamili wa wizara hiyo, ameendelea kumwacha Stanslaus Nyongo kuwa Naibu Waziri wa Wizara ya Madini. Katika hatua nyingine, Rais Magufuli pia amewateua Makatibu Wakuu na Naibu Makatibu Wakuu, ambapo amemteua Joseph Nyamuhanga kuwa Katibu Mkuu, Ofisi ya Rais, Tawala za Mikoa na Serikali za Mitaa (Tamisemi).Nyamuhanga ambaye kabla ya uteuzi huo alikuwa Katibu Mkuu Ujenzi, anachukua nafasi ya Mussa Iyombe ambaye amestaafu. Wengine walioteuliwa ni Dk Zainab Chaula ambaye anakuwa Katibu Mkuu Wizara ya Afya, Maendeleo ya Jamii, Jinsia, Wazee na Watoto anayeshughulikia Afya na kabla ya uteuzi huo, alikuwa Naibu Katibu Mkuu Tamisemi.Naye Elius Mwakalinga ameteuliwa kuwa Katibu Mkuu Wizara ya Ujenzi, Uchukuzi na Mawasiliano, ambapo kabla ya uteuzi huo, alikuwa Mtendaji Mkuu wa Wakala wa Majengo (TBA) na anachukua nafasi ya Nyamuhanga aliyeteuliwa kuwa Katibu Mkuu Tamisemi. Kwa upande mwingine, Dorothy Mwaluko ameteuliwa kuwa Katibu Mkuu Ofisi ya Waziri Mkuu anayeshughulikia Sera na Uwekezaji na kabla ya uteuzi huo, alikuwa Naibu Katibu Mkuu Ofisi ya Rais, Menejimenti ya Utumishi wa Umma na Utawala Bora.Katika uteuzi huo, Rais Magufuli pia amemteua Dk Dorothy Gwajima kuwa Naibu Katibu Mkuu Tamisemi anayeshughulikia Afya. Kabla ya uteuzi huo alikuwa Mkurugenzi wa Tiba wa Wizara ya Afya, Maendeleo ya Jamii, Jinsia, Wazee na Watoto. Naibu Katibu Mkuu mwingine aliyeteuliwa ni Dk Francis Michael ambaye anakuwa Naibu Katibu Mkuu Ofisi ya Rais, Menejimenti ya Utumishi wa Umma na Utawala Bora. Kabla ya uteuzi huo, Dk Michael alikuwa Mhadhiri wa Chuo Kikuu cha Dar es Salaam. Aidha, aliyekuwa Katibu Mkuu Wizara ya Afya, Maendeleo ya Jamii, Jinsia, Wazee na Watoto, Dk Mpoki Ulisubisya, ameteuliwa kuwa Balozi, ambapo kituo chake cha kazi kitatangazwa baadaye.Aliyekuwa Katibu Mkuu, Ofisi ya Waziri Mkuu, Sera na Uratibu, Profesa Faustin Kamuzora, ameteuliwa kuwa Katibu Tawala Mkoa wa Kagera, kuchukua nafasi ya Athumani Diwani aliyeteuliwa kuwa Mkurugenzi Mkuu wa Taasisi ya Kuzuia na Kupambana na Rushwa (Takukuru). Balozi Kijazi alisema kuwa Rais Magufuli ameifuta nafasi ya Naibu Katibu Mkuu wa Wizara ya Ulinzi, ambayo ilikuwa inashikiliwa na Immaculate Ngwalle ambaye amestaafu. Katika hatua nyingine, Rais Magufuli ameagiza kufunguliwa kwa Ubalozi mpya wa Tanzania nchini Cuba na Balozi wa Tanzania nchini humo atateuliwa baadaye. Kwa mujibu wa Ikulu, viongozi hao wataapishwa leo saa 3:30 asubuhi, Ikulu Jijini Dar es Salaam.