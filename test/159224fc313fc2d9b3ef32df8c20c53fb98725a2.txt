 RAIS John Magufuli amewataka wafanyakazi wa umma kuvumilia na kuwa na subira.Amesema kwa jinsi uchumi wa nchi unavyozidi kuimarika na kuwa miongoni mwa nchi tano barani Afrika ambazo uchumi wake unakua kwa asilimia saba, ana uhakika hali ya maisha itakuwa bora na maslahi ya wafanyakazi nayo yataboreshwa.Alitoa kauli hiyo jana kwenye maadhimisho ya Siku ya Wafanyakazi Duniani maarufu Mei Mosi, ambayo kitaifa yalifanyika Uwanja wa Kumbukumbu ya Sokoine jijini Mbeya ambapo yeye alikuwa mgeni rasmi.Kauli hiyo ya Rais Magufuli ilikuja kutokana na maadhimisho hayo kubeba kaulimbiu iliyosema  Tanzania ya Uchumi wa Kati Inawezekana, Wakati wa Mishahara na Maslahi Bora kwa Wafanyakazi ni sasa.  Ahadi ya kuongeza mshahara niliyotoa mwaka jana ni muhimu tukatambua kuwa hadi sasa sijaondoka madarakani, bado nipo madarakani. Jitihada tunazofanya zinawanufaisha Watanzania wote, subira yavuta heri. Tunachokifanya ndugu zangu ni kikubwa sana kwa Taifa hili,  alisema Rais Magufuli.Aliongeza,  Mimi ndugu zangu wafanyakazi ni mtumishi wenu, ninawasikiliza wafanyakazi na ndiyo sababu nayafanya haya ninayofanya, lakini nawasikiliza pia wakulima, nasikiliza wafugaji, wavuvi. Hatuna baba wa kutubeba lazima tubebe Tanzania ya leo na ya kesho, ni muhimu tukajua subira yavuta heri, ninaweza kusema nimeongeza mshahara kumbe shilingi elfu tano tano kesho tu ungeona bidhaa zinaanza kupanda bei. Nazitambua shida za wafanyakazi. Kwa jinsi mwelekeo ulivyo na mambo yanavyoenda, tunaelekea pazuri, ahadi yangu haijaisha, muda wangu wa kutawala haujaisha, naamini kwa miradi hii inayotekelezwa na uchumi wetu unavyoenda pamoja na uchapakazi unaofanywa na wafanyakazi, wakulima na wafanyabiashara, tuwe na subira,  alisisitiza Rais Magufuli.Kwa mujibu wa Rais Magufuli, kwa kuwa serikali yake imejikita katika kutekeleza miradi mikubwa ya kimaendeleo ikiwemo ujenzi wa Reli ya Kisasa (SGR), ujenzi wa mradi wa kuzalisha umeme wa Mto Rufiji wa Stiegler s Gorge, miundombinu ya barabara, viwanja vya ndege, upanuzi wa bandari, ujenzi wa meli za kisasa, ujenzi wa hospitali na vituo vya afya na kuboresha elimu, mambo yatakuwa mazuri.Kutokana na utekelezaji wa miradi hiyo, alisema mwelekeo ni mzuri na hivyo wafanyakazi wanapaswa kuwa na subira kuhusu kuongezewa mishahara.Alisema kwa kuwa muda wa utawala wake haujaisha, hivyo anaamini kwa kasi hiyo ya ukuaji wa uchumi na ujenzi wa miradi mikubwa ya maendeleo, maslahi ya wafanyakazi hao nayo yataboreshwa.Kodi ya mishahara Mbali na ahadi hiyo ya kuboresha maslahi ya wafanyakazi, Rais Magufuli pia alisema suala la kupunguza kodi ya mishahara na kuwa katika tarakimu moja kwa wafanyakazi wote, linazungumzika na majadiliano yanaweza kufanyika.Akisoma risala yake kwa Rais, Katibu Mkuu wa Shirikisho la Vyama vya Wafanyakazi Tanzania (TUCTA), Dk Yahya Msigwa alisema Tucta inatambua serikali ilishusha kodi hiyo kutoka asilimia 11 hadi asilimia 9, lakini punguzo hilo linawahusu wafanyakazi wenye mishahara inayoanzia Sh 170,000 na isiyozidi Sh 325,000 tu, hivyo ombi lao ni punguzo la kodi hiyo iwaguse wafanyakazi wote.Akijibu hoja hiyo, Rais Magufuli alisema serikali ilikuwa na sababu za kufanya hivyo, lakini aliwahakikishia wafanyakazi kuwa suala hilo linazungumzika na majadiliano yanaweza kuendelea na serikali itaifanyia kazi risala yao.Katika hilo pia, Rais Magufuli alimwagiza waziri mwenye dhamana, kuhakikisha bodi za mishahara zinakutana na kujadili jambo hilo, lakini vikao vyao visiwe uchochoro wa matumizi mabaya ya fedha.Ajira Kuhusu ajira za watumishi wenye elimu ya darasa la saba, Rais Magufuli alisema kwa mujibu wa takwimu alizokuwa nazo mpaka jana, watumishi wote wa umma ni 525,506 na miongoni mwao wenye elimu ya darasa la saba ni 98,615, hivyo serikali yake haina ubaguzi wa ajira kwa misingi ya elimu.Kauli yake ilikuja baada ya Tucta kumweleza kuwa watumishi wa umma walioachishwa kazi mwaka jana, kwa kuwa walikuwa na elimu ya darasa la saba, baadhi yao walirudishwa kazini na wengine hawajarudishwa mpaka sasa.Kutokana na hilo, Tucta iliiomba serikali kuwa wale waliorudishwa lakini hawajalipwa stahiki zao, serikali iwalipe na wale ambao hawajarudishwa basi nao warudishwe kazini na walipwe haki zao kwa kuwa waliajiriwa kihalali.Nyongeza ya mishahara Baada ya kukamilika kwa kazi ya uhakiki wa wafanyakazi hewa na wenye vyeti feki, Rais Magufuli alisema kuanzia mwaka wa fedha uliopita, serikali yake ilianza kutoa nyongeza ya mwaka ya mshahara kwa watumishi 505,985 kwa gharama ya Sh bilioni 72.8.Alisema kati ya fedha hizo, Sh bilioni 37.2 zililipwa kwa walimu 270,878 na Sh bilioni 35.7 zililipwa kwa watumishi wengine 235,107 na kusema kuwa haya ni miongoni mwa mafanikio makubwa yanayofanywa na serikali yake.Kuhusu malimbikizo ya mishahara, Rais Magufuli alisema kuanzia Novemba 2015, serikali imelipa Sh bilioni 75.5 ya malimbikizo hayo kwa watumishi 50,386 ambapo miongoni mwao, walimu ni 28,115 kwa gharama ya Sh bilioni 27.9, huku Sh bilioni 9.5 zililipwa kwa watumishi wastaafu 1,829 waliokuwa wakiidai serikali kwa muda mrefu.Kupanda madaraja Kwa kuwa moja ya mabango yaliyopita mbele ya Rais liliandikwa  Tupandishe madaraja ili nasi tupande Bombardier,  Rais Magufuli aliijibu hoja hiyo kwa kusema kuwa tangu Novemba 2015, watumishi waliopandishwa madaraja ni 118,989 kwa gharama ya Sh bilioni 29.5.Alisema miongoni mwao, walimu walikuwa 75,502 na walilipwa Sh bilioni 16.3 na watumishi wengine walikuwa 43,487 na walilipwa Sh bilioni 13.2.Alisema katika mwaka wa ujao wa fedha, watumishi 193,167 watapandishwa madaraja kwa kuwa serikali inawajali wafanyakazi.Dodoma Ili kuhakikisha Jiji la Dodoma linaendana na hadhi ya kuwa Makao Makuu ya Nchi, Rais Magufuli alisema serikali yake imepata mkopo wa Sh bilioni 415.3 kutoka Benki ya Maendeleo ya Afrika (AfDB) kwa ajili ya kujenga barabara ya kuzunguka yenye urefu wa kilometa 110.Aidha, Rais aliwashukuru wafanyakazi kwa kumwalika mara nne mfululizo, kushirikiana nao maadhimisho ya Mei Mosi.Viongozi wengine waliohudhuria ni Makamu wa Rais, Samia Suluhu Hassan, Waziri Mkuu, Kassim Majaliwa, Spika wa Bunge, Job Ndugai, Naibu Spika, Dk Tulia Ackson, mawaziri, naibu mawaziri, wakuu wa vyombo vya ulinzi na usalama na wananchi.