 MABINGWA wa Ligi Kuu Tanzania Bara, Simba walitarajiwa kuondoka leo alfajiri kwa ndege ya kukodi kuelekea Maputo, Msumbiji kwa ajili ya mchezo wa awali wa Ligi ya Mabingwa Afrika dhidi UD do Song. Mtendaji Mkuu wa Simba, Crescetius Magori aliliambia gazeti hili jana kuwa walitarajiwa kuondoka na msafara wa wachezaji 19 ambao wanaamini watakuwa fiti kwa mchezo huo wa kwanza na watakaporudi wataanza maandalizi ya mechi ya Ngao ya Jamii dhidi ya Azam FC itakayochezwa utakaopigwa Uwanja wa Taifa Agosti 17.Baada ya mchezo huo wa ngao ya jamii, Simba watakuwa tena kambini kujiandaa na mchezo wa marudiano dhidi ya Songo unaotarajiwa kuchezwa kati ya Agosti 23 na 25 kwenye uwanja wa Taifa Dar es Salaam. Kikosi kipo sawa isipokuwa wachezaji wawili walipata majeraha ya kawaida kwenye mchezo wa kirafiki dhidi ya Power Dynamos Shomari Kapombe na Gervas Vieira, tunaondoka na wachezaji 19 ambao tunaamini litakuwa jeshi kamili kuhakikisha tunapata ushindi,  alisema Magori.Alisema malengo yao msimu huu ni kufanya vizuri zaidi ya msimu uliopita walipoishia robo fainali kwa kutolewa na TP Mazembe ya Congo DR.  Tumejipanga kufanya vizuri zaidi msimu huu, lengo tufike mbali kuliko ilivyokuwa msimu uliopita na ndio maana tumefanya usajili mkubwa na kila mtu ameona tulichofanya katika mechi ya kirafiki kwenye Simba Day,  alisema. Simba iliifunga Power Dynamos ya Zambia mabao 3-1 katika mechi ya tamasha la Simba Day, ikitumia sehemu kubwa ya wachezaji wake itakaowatumia msimu huu ambao walionesha kiwango kizuri.