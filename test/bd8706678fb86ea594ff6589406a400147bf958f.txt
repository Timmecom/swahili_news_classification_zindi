 WAZAZI wametakiwa kuwajengea misingi ya kimaadili watoto na vijana wao, kwa kuwa ndiyo kundi linaloharibika kwa kasi kimaadili nyakati hizi. Hayo yalisemwa jana na Padre Novatus Mbaula kwenye Ibada ya Ijumaa Kuu katika Kanisa Kuu la St. Joseph Jimbo Kuu Katoliki la Dar es Salaam.Padre Mbaula alisema kuwa mahusiano mema kati ya wazazi ni muhimu katika kuwajengea watoto wao misingi ya kimaadili, kwa kuwa watoto kwa asili yao hupokea kila kitu kutoka kwa wazazi wao. Alisema changamoto iliyopo leo ni kwa wazazi kuwachanganya watoto wao, kwa kuwapa malezi mema pamoja na vitu vingi vya hovyo, hususani kupitia matumizi ya simu za mkononi.Akirejea katika maandiko matakatifu, Padre Mbaula aliwakumbusha waumini ujumbe wa Yesu, aliowaambia akina mama waliomlilia wakati akienda Njia ya Msalaba kuwa  Walilieni watoto wenu . Alisema Yesu alikuwa akiwapa ujumbe mzito wazazi hao kuwa kuna shida katika mtindo na aina ya malezi wanayoyatoa kwa watoto wao. Nyakati hizi kuna changamoto ya wazazi kuwarithisha watoto wao mambo mema na mambo yasiyo mema, Ijumaa Kuu iwe fursa ya kujikosoa kama Yesu alivyosema  Walilieni watoto wenu , leo hii kuna utapeli kupitia simu za mkononi, mapato ya siri na matumizi ya siri na dhuluma wanayoyafanya haya ni watoto wenu ndiyo maana Yesu alisema walilieni watoto wenu,  alieleza Padre Mbaula. Kwa mujibu wa Padre huyo, vyanzo vidogo vya dhambi husababisha watu kutenda dhambi au makosa makubwa katika jamii.Alisema majivuno, kiburi, hasira, watu kupenda mwili uongoze roho badala ya roho kuongoza mwili na ushirikina ni dhambi ambazo ni mtaji wa shetani kuwapotosha. Kuhusu mahusiano ya wanandoa, alisema Ijumaa Kuu inatoa funzo kwa watu wote kuwa ukombozi wa Yesu siyo tu kwa wale waliomwani bali hata kwa wale waliomtesa, hivyo wanandoa hawanabudi kuishi upendo, kuwa na moyo mmoja na roho moja katika mahusiano yao kwa ajili ya uzima wa milele.Msaidizi wa Askofu wa Kanisa la Kiinjili la Kilutheri Tanzania (KKKT) Dayosisi ya Mashariki na Pwani, Chidiel Lwiza, alisema watu bila kujali dini, kabila au mila na desturi zao, wanapaswa kuishi upendo kwa kuwa Mungu anawapenda watu wote bila kubagua. Alisema upendo huondoa chuki, fitina, hila, vita na mapigano, hivyo Mungu anawataka wanadamu wote kupitia Ibada ya Ijumaa Kuu, wawe na wajibu wa kuwapenda na kuwatunza wengine.