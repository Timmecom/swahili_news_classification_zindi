 KATIBU Mkuu Wizara ya Afya, Maendeleo ya Jamii, Jinsia, Wazee na Watoto, Dk Zainabu Chaula amelitaka Baraza la kwanza la Wafanyakazi wa Hospitali ya Benjamin Mkapa (BMH) kufanya kazi kwa ushirikiano ili kuepusha migogoro isiyo ya lazima maeneo ya kazi.Akizindaua baraza hilo jana, Dk Zainabu alisema kuwa uwepo wa migogoro katika taasisi kunayumbisha utoaji wa huduma na kutaka uwapo wa baraza hilo uwe chachu ya mafanikio ya taasisi hiyo.Aidha aliwataka wafanyakazi wote kuhakikisha kwamba wanatimiza wajibu wao ili kukabiliana na mapungufu yasiyo ya lazima katika kazi za utoaji huduma. Alisema taasisi hiyo ambayo kazi yake kubwa ni kuhudumia wagonjwa ni lazima iwe na mshikamano ili wagonjwa wanapofika na kutoka wapeleke sifa njema nje.Dk Zainabu alisema sifa hizo njema zinawezekana kama wafanyakazi watawajibika na kuondoa migongano isiyo na maslahi na taasisi wala wateja wake kwa kufanyakazi kwa uaminifu kwa mujibuwa taratibu na viapo na kusema kutokuelewana kunasababisha kazi kuwa na mapungufu.Pamoja na kuhimiza ushirikiano ili kuepusha migogoro isiyokuwa ya lazima, Dk Zainabu aliwataka wafanyakazi kuwa na kauli nzuri kwa wateja wao ambao ni wagonjwa ili wasikose thawabu kwa Mungu kwa kuhudumia vyema wateja.Awali akimkaribisha mgeni rasmi katika mkutano huo, mwenyekiti wa baraza hilo ambaye pia ni mkurugenzi mtendaji wa hospitali hiyo, Dk Alphonce Chandika alisema kuwa kuundwa kwa baraza hilo kutaleta tija kwa manufaa ya taasisi hiyo na wagonjwa.Alisema ni matumaini yake kwamba uwapo wa baraza hilo kutaleta mshikamano zaidi wa kikazi ili kila mmoja aweze kutimiza wajibu wake. Katibu wa Chama cha wafanyakazi wa Serikali na Afya (TUGHE), Mkoa wa Dodoma, John Mchenya alisema wako tayari kutoa ushirikiano ili kuwezesha taasisi hiyo kujenga misingi imara ya baraza la wafanyakazi kwa lengo la kusogeza mbele maendeleo. Baraza hilo la wafanyakazi linaloundwa na wajumbe kutoka katika kila idara za Hospitali ya Benjamin Mkapa ni jukwaa muhimu la kuimarisha ushirikiano na uhusiano kati ya uongozi wa taasisi na wafanyakazi wake ili kutekeleza majukumu yao kwa ufanisi. Uanzishwaji wa Mabaraza ya Wafanyakazi mahali pa kazi ni utekelezaji wa Waraka namba moja wa Rais wa mwaka 1970.Kuanzishwa kwa Baraza la Wafanyakazi katika Hospitali ya Benjamin Mkapa kunatokana na mkataba wa kuunda Baraza hilo uliosainiwa kati ya Hospitali ya Benjamin Mkapa na Chama Cha Wafanyakazi wa Serikali na Afya Tanzania (TUGHE) kwa mujibu wa Sheria ya Ajira na Mahusiano Kazini ya mwaka 2003 ambayo inasisitiza kuweka muundo kwa ajili ya majadiliano ya pamoja.