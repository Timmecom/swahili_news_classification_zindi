 KOCHA Mkuu wa Azam FC, Hans van Pluijm amesema mechi za ugenini zinawapa changamoto kutokana na aina ya viwanja vibovu vilivyopo kuwapa wakati mgumu wa kutafuta matokeo.Pluijm alisema wanapokuwa ugenini hutazama zaidi namna ya kupata matokeo mazuri na sio jinsi wanavyocheza. Alisema hayo juzi baada ya timu yake kuibuka na ushindi wa bao 1-0 ugenini dhidi ya JKT Tanzania, mchezo uliochezwa kwenye Uwanja wa Meja Jenerali Isamuyo, Mbweni Dar es Salaam. Sote tunajua mechi za ugenini kuna viwanja vibovu, kushinda ni mitihani, kwetu tunaangalia namna ya kupata matokeo bila kujali umechezaje, pointi tatu ndio jambo la msingi kuendelea kulinda nafasi yetu ya uongozi wa ligi,  alisema.Alisema anajivunia wachezaji wake kutokana na ari waliyoonesha kwenye mchezo huo uliopita na sasa wanaangalia mbele katika mchezo ujao dhidi ya Singida United utakaochezwa keshokutwa.Tangu kutua kwa kocha huyo kwa wanalambalamba hao, amekuwa akifanya vizuri na sasa wanaongoza kileleni kwa pointi 24. Kikosi hicho kilianza safari jana kuelekea Singida kwa ajili ya mchezo unaofuata utakaochezwa kwenye Uwanja wa Namfua dhidi ya timu yake ya zamani.Akizungumzia mchezo huo, alisema wanakwenda kucheza kwenye uwanja mbaya zaidi lakini atakipanga kikosi chake kiakili kwa ajili ya kupata matokeo.  Singida uwanja ni mbaya, tunatakiwa kujiandaa kwa hilo pia, angalia kama una mtazamo sahihi unaweza kubadilisha akili yako na ukacheza kwa namna nyingine haraka mipira mirefu, haraka kwenda mbele na pia pengine unaweza kutimiza malengo yako,  alisema.Mpaka sasa Azam FC imecheza michezo 10, na kati ya hiyo, sita imechezwa kwenye uwanja wake wa nyumbani na minne ugenini. Katika michezo minne waliyocheza ugenini, walishinda miwili dhidi ya JKT (1-0) na Alliance (1-0) na kupata sare mbili dhidi ya Biashara (0-0) na Mwadui (1-1).