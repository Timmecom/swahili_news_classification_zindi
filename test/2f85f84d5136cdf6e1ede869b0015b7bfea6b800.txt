 MABINGWA wa Ligi Kuu Tanzania Bara, Simba jana waliendeleza makali yao baada ya kutoa dozi nyingine kwa Biashara ya Musoma kwa kuifunga mabao 2-0 katika mchezo uliofanyika kwenye Uwanja wa Karume. Meddie Kagere mshambuliaji wa Simba ambaye msimu uliopita aliongoza kwa mabao baada ya kufunga mara 23, anaonekana kukiwania tena kiatu cha dhahabu baada ya jana kuifungia timu yake katika dakika ya 22 ya mchezo huo. Simba walijihakikishia ushindi jana baada ya Miraji Athumani kufunga bao la pili kwa kichwa na kuifanya timu hiyo kutoka na pointi tatu muhimu na kuendeleza wimbi la ushindi baada ya juzi kuifuga Kagera Sugar mabao 3-0 kwenye Uwanja wa Kaitaba mjini Bukoba. Simba sasa imefikisha jumla ya pointi 12 baada ya kucheza mechi nne na kushinda zote na kuendelea kujikita kileleni baada ya juzi, Lipuli iliyokjuwa ikiongoza, kutoka sare ya 2-2 na Tanzania Prisons.Ushindi huo ni sawa na Simba kuendeleza ubabe kwa Biashara baada ya msimu ulioita timu hiyo kuibuka na ushindi kama huo, huku mabao yote mawili yakifungwa na John Bocco, ambaye sasa ni majeruhi. Mashabiki wengi wa soka walijiktokeza kwenye uwanja huo jana kushuhudia mchezo huo, ambao Biashara imeendelea kupoteza. Mechi zingine za Ligi Kuu jana; Mtibwa Sugar walitoka sare ya kufungana bao 1-1 na Mbeya City katika mchezo uliofanyika kwenye Uwanja wa Jamhuri mjiji Morogoro, huku KMC ililazimishwa sare ya 1-1 dhidi ya Ndanda FC wakati Kagera Sugar ikilambwa 1-0 na JKT Tanzania na Lipuli ya Iringa ikilazimishwa sare ya 2-2 na Tanzania Prisons.