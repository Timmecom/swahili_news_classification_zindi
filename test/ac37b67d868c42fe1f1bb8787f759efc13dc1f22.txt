 WAZIRI Mkuu wa Jamhuri ya Muungano wa Tanzania, Kassim Majaliwa anatarajiwa kuwa mgeni rasmi katika kilele cha tamasha la Simba Day linalotarajiwa kufanyika Agosti 8 katika Uwanja wa Taifa, Dar es Salaam.Katika tamasha la Simba Day, Majaliwa atashuhudia Simba ikiivaa Asante Kotoko ya Ghana baada ya kuwatambulisha wachezaji na benchi la ufundi kama ilivyo desturi ya klabu hiyo.Mkuu wa Kitengo cha Habari na Mawasiliano wa Simba SC, Haji Manara, amewaeleza waandishi wa habari leo jijini Dar es Salaam kuwa, Majaliwa ndiye mgeni rasmi na kuwataka mashabiki wa Simba popote walipo kujitokeza kwa wingi. Waziri Mkuu Kassim Majaliwa ndiye atakuwa mgeni rasmi katika Simba Day tutakapocheza dhidi ya Asante Kotoko ni siku maalum kwani itakuwa na vitu vingi ikiwemo kutambulisha wachezaji wetu wapya hivyo mashabiki wajitokeze kwa wingi,  alisema Manara.Manara alisema viingilio siku hiyo vitakuwa ni Sh 5,000 kwa mzunguko, VIP B Sh 15,000 na VIP A Sh 20,000 na kutakuwa na burudani kutoka kwa msanii Tundaman, Msaga Sumu, Mwasiti, bendi ya muziki wa dansi ya Twanga Pepeta na nyingine nyingi.Pia Manara amewataka mashabiki wa timu hiyo kutojihusisha na kugushi tiketi kwani wamejidhatiti kuhakikisha watu wa aina hiyo hawapati nafasi hiyo kwani usimamizi wa tiketi wamekabidhi Suma JKT.Majaliwa ni mwanamichezo kwani ni kocha mwenye leseni B pia ni mchezaji wa kikosi cha Bunge, lakini Simba imemualika kama kiongozi wa wananchi wa Tanzania katika Serikali ya Awamu ya Tano.Sherehe Maalum za Simba ambazo hufanyika kila mwaka ambapo klabu hiyo hutumia fursa ya kutangaza kikosi chake cha msimu na kutambulisha jezi zao rasmi za msimu huo.Kikosi cha Simba kitatua nchini keshokutwa Agosti 6 kutoka Uturuki, ambako kimepiga kambi ya maandalizi kwa ajili ya msimu wa mwaka 2018/19. Leo Simba inataanza shamra shamra zake kwa kufanya usafi wa mazingira, kutoa misaada na kuchangia damu.