 KAMPUNI ya Bia Tanzania (TBL) imeamua kuunga mkono jitihada za Rais John Magufuli katika kuijenga Dodoma, kwa kujenga kiwanda cha bia ambacho kitakuwa kikubwa zaidi katika Afrika Mashariki na Kati.Akizungumza ofisini kwa Mkuu wa Mkoa wa Dodoma, Dk Binilith Mahenge, Mkurugenzi wa Sheria na Uhusiano wa TBL, Georgia Mutagahywa alisema kuwa kiwanda hiki kitakuwa kikubwa zaidi nchini na katika ukanda wa Afrika Mashariki na Kati.Mutagahywa alisema kitakuwa na uwezo wa kuzalisha karibu mara mbili ya kiasi cha bia kinachozalishwa sasa hivi na viwanda vyote vinne vya TBL vilivyopo katika majiji ya Dar es Salaam, Mwanza, Arusha na Mbeya.Alisema kampuni hiyo inataka kujenga kiwanda hicho katika azma ya kuunga mkono dhana ya Tanzania ya Viwanda ifikapo 2025 na jitihada za Rais Magufuli za kuhamishia serikali mkoani hapa.Naye Mkurugenzi wa Ufundi wa TBL, Waziri Jemedari alisema ujenzi wa kiwanda hicho utafanyika ndani ya miezi 18 kuanzia mwaka 2019 na kukamilika mwaka 2020 na kugharimu takribani dola za Marekani milioni 400.Alisema kutokana na uwekezaji huo, TBL wanahitaji eneo la ardhi lenye ukubwa wa ekari takribani 250 mkoani hapa ambazo licha ya kiwanda cha bia, pia katika eneo hilo watakuwa wakisindika mvinyo na pombe kali.Jemedari alisema katika kuimarisha biashara ya pombe kali, mipango ya baadaye ni kuhakikisha wanakihamisha kiwanda cha konyagi kutoka Dar es Salaam na kukijenga kipya jijini hapa. Alisema mipango ya baadaye pia ni kuhakikisha Makao Makuu ya TBL Tanzania nayo yanahamishiwa jijini hapa.