 RAIS wa Zanzibar, Dk Ali Mohamed Shein amesema serikali imeachana na mchakato wa kuanzisha bima ya afya kwa sababu Zanzibar inatekeleza sera ya matibabu bure kwa wote.Alitoa ufafanuzi huo katika maadhimisho ya siku ya kilele cha sherehe za wafanyakazi duniani, Tunguu Wilaya ya Kati Unguja.Alitoa ufafanuzi baada ya risala ya wafanyakazi wa Zanzibar iliyosomwa na Katibu wa Shirikisho la vyama huru vya wafanyakazi (ZATUC) kuelezea kilio cha wafanyakazi cha kutaka bima ya afya kwa ajili ya matibabu.Alisema mchakato wa kuanzisha bima ya afya ulikuwepo na tafiti mbalimbali zilifanywa na kuwashirikisha wadau sekta ya afya Zanzibar. Hata hivyo, kikwazo kikubwa kilikuwa kwa nini tuanzishe bima ya afya wakati tunao mfumo wa matibabu bure kwa wananchi wote Unguja na Pemba,  alisema Dk Shein.Alisema sera ya afya ya SMZ mara baada ya Mapinduzi ya Zanzibar ya mwaka 1964, ni matibabu bure kama yaliyoasisiwa na Rais wa kwanza, Hayati Abeid Amani Karume.Alisema Septemba 23, 1964, Rais Karume alitangaza elimu bure na kufuatiwa na matibabu bure kwa wananchi wote na ujenzi wa vituo vya afya na uimarishaji wa sekta hiyo ukaanza.Tulijiuliza serikalini hivi tunahitaji kweli kuwa na bima ya afya kwa wafanyakazi wetu wakati huduma za matibabu kwa wananchi ni bure  alihoji.Alisema mwaka jana Serikali ya Mapinduzi Zanzibar ilitoa Sh bilioni 72 kwenda Wizara ya Afya kwa huduma za afya ikiwemo kununua dawa.Alisema SMZ haioni sababu ya kuanzisha bima ya afya kwa wafanyakazi kwani huduma za afya zimeimarishwa kwa kiwango kikubwa pamoja na upatikanaji wa dawa muhimu za binadamu.