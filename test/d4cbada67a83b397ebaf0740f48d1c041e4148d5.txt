 SERIKALI ya Oman imetenga Sh bilioni 10 kwa ajili ya ukarabati wa jengo la maajabu ya historia ya mambo ya kale Beit-al-Jaib lililopo eneo la Mji Mkongwe wa Zanzibar, ili kulirudisha katika uhalisia wake wa awali.Hayo yalisemwa na Waziri wa Habari, Utamaduni, Utalii na Mambo ya Kale, Mahmoud Thabit Kombo wakati akitoa ufafanuzi wa maendeleo ya ukarabati wa jengo hilo kwa wajumbe wa Baraza la Wawakilishi waliotaka kujua maendeleo ya kazi hiyo.Alisema hatua ya kwanza zilizochukuliwa ni kulihami jengo ili lisiporomoke imekamilika na sasa jengo lipo salama na tishio la kuanguka zaidi katika kipindi hichi cha mvua za masika.Alisema jengo hilo kwanza lilihitaji kuzuiliwa na kuwekewa vyuma ili matengenezo madogo yafanyike ambapo jumla ya Sh milioni 250 zilitumika ambazo zimetolewa na serikali ya Oman.Alizitaja hatua zinazoendelea kuchukuliwa kwa sasa ni kufunguliwa kwa kwa zabuni ya tenda ya ujenzi wa jengo hilo kazi ambayo inatarajiwa kufanyika mwishoni mwezi huu.Alisema baada ya hapo mjenzi wa kufanya ukarabati huo atapatikana ambaye atashirikiana na kampuni moja kutoka Oman itakayosimamia kazi hizo kwa kuishirikisha Mamlaka ya Hifadhi ya Mji Mkongwe Zanzibar.Mheshimiwa Spika nataka kusema kwa ufupi kwamba kazi za ukarabati wa jengo la Beit-al Jaib unaendelea hatua kwa hatua.....hiyo kazi haijasimama ambapo wenzetu wa Oman wametenga fedha nyingi kwa ajili ya kazi hiyo, alisema.Alisema Serikali ya Oman kupitia viongozi wake mbalimbali waliotembelea Zanzibar mwaka huu, imeahidi pia kulifanyia ukarabati jengo la kasri la makao makuu ya wafalme waliopita People Palace liliopo Forodhani mkabala na bandari ya Malindi.Alisema ukarabati huo ni muhimu ambao utasaidia kwa kiasi kikubwa kutunza historia ya Zanzibar ya watawala mbali mbali waliopata nafasi ya kuongoza visiwa vya Unguja na Pemba.Tumezungumza na ujumbe wa Oman ambao pia umekubali kulifanyia ukarabati jengo la People Palace ambalo lilikuwa makao makuu ya watawala wote waliotawala Zanzibar tangu mwaka, alisema.Mwaka 2017 ujumbe wa ngazi za juu kutoka Oman ukiongozwa na Waziri wa Mafuta na gesi, Dk Mohamed Hamad Al-Rumhy alitembelea Zanzibar na kuahidi kufanyika kwa ukarabati wa jengo hilo akisema ni utambulisho wa Mji wa Zanzibar kimataifa.Aidha, mwaka jana ujumbe wa Oman ukiongozwa na Katibu Mkuu Wizara ya Mambo ya Kale, Salum Mohamed Al-Mahrooq ulitembelea Zanzibar na kuonana na viongozi wa ngazi za juu huku kiongozi wa ujumbe huo akiahidi kutekelezwa kwa mradi wa jengo hilo ambalo lilijengwa karne ya 17.