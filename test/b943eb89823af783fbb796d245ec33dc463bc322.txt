 MAHAKAMA ya Hakimu Mkazi Kisutu imewakuta na kesi ya kujibu aliyekuwa Rais wa Shirikisho la Soka Tanzania (TFF), Jamal Malinzi na Katibu wake Selestine Mwesigwa katika mashitaka 20 kati ya 30, ikiwemo ya kujipatia fedha kwa njia ya udanganyifu na utakatishaji fedha.Wengine waliokutwa na kesi ya kujibu ni Mhasibu wa TFF, Nsiande Mwanga, na Karani Flora Rauya huku Meneja wa TFF, Mariam Zayumba akiachiwa huru. Akisoma uamuzi huo jana, Hakimu Mkazi Maira Kasonde alisema washitakiwa walikuwa wakikabiliwa na mashitaka 30 na upande wa mashitaka ulileta mashahidi 15 na vielelezo tisa.Alisema kati ya mashitaka hayo yapo ya matumizi mabaya ya madaraka linalowakabili washitakiwa Malinzi na Mwesigwa, mashitaka ya kula njama kwa washitakiwa hao wawili na mashitaka ya kutoa nyaraka za uongo linalomkabili mshitakiwa Mwesigwa. Pia alisema yalikuwapo mashitaka tisa ya kughushi yanayowakabili mshitakiwa Malinzi, Rauya na Zayumba pamoja na mashitaka 12 ya kujipatia fedha kwa njia ya udanganyifu yanayomkabili Malinzi na utakatishaji fedha manne yanayowakabili Malinzi, Mwesigwa na Mwanga.Hakimu Kasonde alisema jukumu la kuangalia kama mshitakiwa ametajwa kwa namna yoyote katika mashitaka ni la upande wa mashitaka ambao wanatakiwa kuyathibitisha bila kuacha shaka yoyote.Alisema katika kusikiliza ushahidi uliotolewa mahakamani katika mashitaka ya kwanza, hakuna chembe ya ushahidi kwamba mshitakiwa Malinzi na Mwesigwa walikula njama kufanya makosa ya kughushi hivyo, ili kuthibitisha upande wa mashitaka ulitakiwa kuleta vielelezo vya kuonesha namna njama zilivyofanyika. Hakimu Kasonde alisema katika mashitaka ya pili ya matumizi mabaya ya madaraka yanayomkabili Malinzi na Mwesigwa, upande wa mashitaka walitengeneza kesi dhidi yao hivyo wanapaswa kujitetea.Pia alisema Mwesigwa atatakiwa kujitetea katika mashitaka ya kutumia nyaraka ya uongo ya maazimio ya kamati ya utendaji ya Juni 5, 2016 kwa lengo la kuonesha kuwa kamati hiyo ya TFF imelenga kubadili mtia saini wa shirikisho hilo katika akaunti za benki kutoka Edgar Masoud kwenda kwa Mwanga.Katika mashitaka ya tano hadi ya 14 ya kughushi yanayomkabili Malinzi na Rauya, ushahidi ulionesha kuwa nyaraka iliyoghushiwa ambayo ni risiti ilitengenezwa na shahidi namba 10 ambaye ni Hellena Mihayo kwa kufuata maelekezo kutoka kwa Mkurugenzi wa Fedha. Kasonde alisema mshitakiwa Rauya anatakiwa kujitetea katika mashitaka ya kughushi risiti namba 00746 kwani ndiye aliyetengeneza nyaraka hiyo na hakuna ushiriki wa Malinzi katika mashitaka hayo.Katika mashitaka ya saba, mahakama imewaona washitakiwa kuwa hawana kesi ya kujibu kwani hakuna ushahidi unaowaunganisha na kesi hiyo. Pia alisema katika mashitaka ya tisa, hati ya mashitaka inaonesha Malinzi na Rauya walighushi risiti namba 00870 ya Sh milioni 50 wakati kitabu cha risiti hiyo kinaonesha ni Sh milioni tano. Katika mashitaka ya 11, hati ya mashitaka inaonesha risiti 00947 iliyoghushiwa ni ya Dola za Marekani 10,000 lakini uhalisia ni Dola za Marekani 1,000.Katika mashitaka ya 15 hadi 26 ya kujipatia fedha kwa njia ya udanganyifu yanayomkabili Malinzi mahakama imemuona na kesi ya kujibu na kumtaka kujitetea.  Katika mashitaka ya 27 na 28 ya utakatishaji fedha yanamkabili Malinzi, hivyo atatakiwa kujitetea na katika mashitaka ya 29 na 30 ya utakatishaji fedha yanawakabili Mwesigwa na Mwanga mahakama inawaona na kesi ya kujibu hivyo mtatakiwa kujitetea,  alisema Hakimu Kasonde.Alifafanua kuwa  washitakiwa wana kesi ya kujibu katika mashitaka ya kwanza, ya pili na ya tatu, ya nne, ya sita, ya 15 hadi 30. Katika mashitaka mengine mahakama inawaachia huru na hivyo mtatakiwa kujitetea katika mashitaka hayo.  Mawakili wa utetezi wakiongozwa na Abrahamu Sembuji, Kashinde Thabiti walidai wateja wao watajitetea chini ya kiapo na kuleta mashahidi. Baada ya kueleza hayo, Hakimu Kasonde aliahirisha kesi hiyo hadi Agosti 6, mwaka huu kwa ajili ya utetezi.