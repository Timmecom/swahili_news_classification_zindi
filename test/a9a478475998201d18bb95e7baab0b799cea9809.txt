 Mkuu wa Wilaya ya Urambo mkoani Tabora, Angelina Kwingwa amesema, Urambo ni sehemu salama kwa wawekezaji, mali zao na uwekezaji wao hivyo watu waende kuzitumia fursa nyingi wilayani humo.Kwingwa amesema ofisini kwake mjini Urambo kuwa, wilaya hiyo ni tajiri wa rasilimali mbalimbali zikiwemo malighafi za viwanda na kwamba, yeyote atakayewekeza huko hatajuta. Mimi katika wilaya yangu ya Urambo nawaambia kwamba hawatajutia kuwekeza Urambo kwa kuwa Urambo ni salama lakini pia Urambo ni sehemu ambapo malighafi zinapatikana kwa urahisi hapa hapa. Huna haja ya kusema kwamba utakwenda kutafuta baadhi ya malighafi katika mikoa ama wilaya nyingine  Kwa mfano, ukiwekeza katika sekta ya uchakataji wa asali, uchakataji wa mazao , mazao mengi yanapatikana hapa hapa, kwa mfano mpunga unapatikana hapa hapa, tunalima mpunga, tunalima viazi, tunalima mihogo, tunalima mahindi kwa hiyo unaweza ukafungua kiwanda cha unga hapa, mahindi unanunua hapa hapa, packaging (vifungashio) zote zinapatikana hapa hapa kwa hiyo malighafi nyingi kwa watakaokuja kuwekeza katika sekta ya viwanda zinapatikana hapa hapa  amesema Kwingwa.Amesema, kwenye suala la usafirishaji bidhaa Urambo ipo vizuri kwa kuwa inafikika kwa barabara, kwa reli, na kwa ndege ndogo. Barabara zetu ni za lami, kutoka Tabora mpaka Urambo ni lami, lakini pia tunamshukuru Mheshimiwa Rais ametuona, tatizo tulilokuwanalo katika kuunganisha barabara za Kaliua na Urambo, tulikuwa na kilomita ishiriki na nane ambazo zilikuwa ni za vumbi. Mheshimiwa Rais amewaagiza wizara ya Ujenzi kujenga barabara hizo kwa kiwango cha lami na barabara hizo zimeshaanza kujengwa na zinatarajiwa kukamilika mwaka 2019  amesema.Kwa mujibu wa Kwingwa, Urambo pia ni eneo zuri kuwekeza kwa kuwa kuna mawasiliano ya mitandao yote na huduma nyingine zinapatikana zikiwemo za malazi, mihagawa ya chakula. Lakini pia tunavyo vituo vya mafuta katika wilaya yetu vinavyofanya kazi mpaka usiku kwa hiyo katika suala zima la huduma katika wilaya yetu tunajitosheleza. Wawekezaji wakija wawe na amani, huduma zote za mawasiliano, za malazi, za chakula, barabara kama mnavyoona, barabara zetu ni za lami zinafikika   amesema.Kwingwa amesema Urambo pia imejiimarisha kwenye sekta ya afya hivyo wawekezaji wasiwe na hofu kuhusu tiba. Tuna hospitali ya Wilaya,tuna vituo vya afya, tuna zahanati ambavyo vyote vipo up and running (vinafanya kazi) na huduma ni masaa 24 kwa hivyo kwenye suala la afya tumejipanga, kwenye suala la elimu tumejipanga, na suala zima za viwanda tumejipanga  amesema.