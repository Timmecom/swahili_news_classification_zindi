 Akizungumza na waandishi wa habari Dar es Salaam jana, Kaimu Mkurugenzi Mkuu wa TPA, Aloyce Matei alisema mradi huo unadhaminiwa na Benki ya Dunia, Trade Mark East Afrika, Shirika la Misaada ya Maendeleo la Uingereza (DFID) na TPA.Matei alisema maboresho hayo yanafanyika kutokana na ongezeko la shehena ambalo limekuwa likiongezeka kwa wastani wa asilimia tisa kila mwaka huku shehena ya mafuta na makontena ikiongezeka kwa kasi zaidi.Alisema ukuaji huo unaonesha kuwa ifikapo mwaka 2030 kiasi cha mzigo kitaongezeka hadi kufika tani milioni 38 kutoka tani milioni 16 za mwaka 2014/2015.Aidha, aliitaja sababu nyingine kuwa ni tatizo la uchakavu wa miundombinu na kina kifupi cha maji cha mita tisa na ufinyu wa lango la kuingilia meli lenye upana wa mita 140 ambalo linaruhusu meli za urefu wa usiozidi mita 243 tu kuingia na meli kubwa kuzidi hapo kushindwa kuingia. Kutokana na ongezeko la shehena ya mizigo katika bandari ya Dar es Salaam tunalazimika kuboresha miundombinu ya bandari hii ili kukabiliana na ongezeko hilo ambapo maboresho hayo yatachukua muda wa miaka mitano,  alisema Kaimu Mkurugenzi Mkuu wa TPA.Miradi itakayotekelezwa katika mpango huo ni uboreshaji wa kina kutoka meta tisa za sasa hadi meta 14, katika gati namba moja hadi saba zinazosimamiwa na TPA pamoja na gati namba nane hadi 11 zilizo chini ya Kampuni ya Kuhudumia Makontena (TICTS) ili kuwezesha meli kubwa kutia nanga.Pia kujenga gati mpya ya kushushia magari katika eneo la Gerezani Creek, kuongeza kina katika gati hiyo mpya na kuongeza upana sehemu ya kugeuzia meli pamoja na kupanua upana wa lango.Uboreshaji huo pia utahusisha ufungaji wa Conveyor system na ujenzi wa maghala ya kuhifadhia nafaka na ujenzi wa gati mpya za 13 hadi 14 na kufanya bandari hiyo kuwa na gati 14.Aidha, Matei alisema maboresho hayo pia yatahusisha uhamishaji wa gati ya mafuta la KOJ pamoja na uhamishaji wa mabomba ya mafuta katika eneo la ujenzi na uboreshaji wa mtandao wa reli ndani ya bandari na ujenzi wa sehemu ya kupakia na kushushia mizigo kwenye mabehewa.Katika hatua nyingine, TPA imekamilisha mradi wa ufungaji mita mpya ya kupimia mafuta aina ya dizeli Kigamboni ambao uligharimu Dola za Marekani milioni 6.5.Mhandisi Mkuu wa Mitambo na Umeme wa TPA, Mary Mhayaya alisema mradi huo ulikamilika tangu Aprili 21, mwaka huu na ulitekelezwa na Kampuni ya Woodgate ikishirikiana na Kampuni ya Global Partner Honewell pamoja na kampuni ya wazawa ya BQ kufunga mita hizo mbili.