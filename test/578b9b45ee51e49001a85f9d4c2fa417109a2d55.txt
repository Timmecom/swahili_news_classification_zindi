 S PIKA wa Bunge la Tanzania, Job Ndugai amesema bunge lake sio dhaifu. Ndugai alitoa kauli hiyo Dar es Salaam jana mbele ya Rais John Magufuli katika hafla ya serikali kupokea Mfumo wa Mawasiliano ya Simu (TTMS) mbapo alisema kuwa Bunge lake sio dhaifu linafanya kazi nzuri yenye matokeo mazuri na manufaa kwa taifa. Hii ni moja ya kazi zilizoanzia bungeni na ni uthibitisho kuwa bunge letu sio thaifu,  alisema Ndugai akizungumzia Mfumo wa Usimamizi wa Mawasiliano ya Simu uliokabidhiwa jana kwa serikali ulioko chini ya Mamlaka ya Mawasiliano Tanzania (TCRA).Kauli hiyo imekuja baada ya hivi karibuni Mdhibiti na Mkaguzi Mkuu wa Hesabu za Serikali (CAG), Mussa Assad kusema kuwa bunge linatakiwa lisimamie na kuhakikisha kwamba pale penye matatizo hatua zinachukuliwa jambo ambalo lilimuibua Spika na kumtaka CAG kuripoti katika Kamati ya Maadili, Kinga, Haki na Madaraka ya Bunge, Januari 21 mwaka huu.Spika Ndugai pia juzi alikanusha Bunge kusitisha kufanya kazi na Mdhibiti na Mkaguzi Mkuu wa Hesabu za Serikali (CAG), Profesa Mussa Assad bali akasema alichofanya ni kuwatawanya wajumbe wa Kamati za Bunge za Hesabu za Serikali (PAC) na ile ya Hesabu za Serikali za Tawala za Mikoa na Mitaa (LAAC) kufanya kazi katika kamati nyingine wakati huu ambapo kamati hizo zitafanya kazi kwa wiki mbili na baada ya hapo zitarudi katika kazi zake za kawaida.Assad, katika mahojiano yake na vyombo vya habari juzi alisema ataitikia wito wa Kamati ya Kudumu ya Bunge ya Haki, Maadili na Madaraka ya Bunge ya kwenda Januari 21, mwaka huu, kama alivyotakiwa na Spika Ndugai na kuongeza kuwa majibu yake katika mahojiano yaliyozua mjadala hayakuwa na nia ya kulidhalilisha bunge.