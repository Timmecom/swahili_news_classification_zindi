 MWENYEKITI mpya wa Yanga, Dk Mshindo Msolla amesema katika kipindi cha utawala wake wa miaka minne ndani ya klabu hiyo hatathubutu kuingilia majukumu ya kocha na benchi la ufundi.Dk Msolla alichaguliwa kushika wadhifa huo kwa kishindo mwishoni mwa wiki iliyopita akimbwaga mpinzani wake, Dk Jonas Tiboroha na kumrithi Yusuf Manji. Alisema Yanga ina matatizo mengi lakini jambo kubwa atakaloanza nalo baada ya kuchaguliwa ni kutokuingilia kazi ya benchi la ufundi, ikiwemo kwenye masuala ya usajili moja ya mambo ambayo yalikuwa yanaingiliwa kwa miaka mingi iliyopita kwa kocha kusajili wachezaji ambao hawakuwa kwenye mipango yake. Jambo la pili ni kuhakikisha timu hiyo inaendelea kufanya vizuri kwenye michezo iliyobaki ya Ligi Kuu Tanzania bara na Kombe la Shirikisho la Azam FA, ili kupata tiketi ya kushiriki michuano ya kimataifa mwakani.  Nawashukuru wanachama wote wa Yanga kwa kuniamini kwa umoja wenu kunipa nafasi hii ya pekee ingawa siwezi kufurahia najua ni mzigo mzito nikiamini kuna deni kubwa ambalo ninapaswa kuwalipa, kwa ufupi tu niwaambie moja kati ya mambo ninayoenda kuyafanya ni kuhakikisha benchi la ufundi linafanya kazi kwa uhuru,  alisema Msolla.Msolla ataongoza Yanga kwa kushirikiana na Katibu mkuu wa zamani wa TFF, Frederick Mwakalebela aliyeshinda nafasi ya Makamu mwenyekiti na wajumbe wanne walioshinda kwenye kamati ya utendaji ni Hamad Islam, Dominiki Kata, Frank Kamugisha na Araphat Haji. Dk Msolla mbali na kuwa mtaalamu kwenye kilimo lakini pia amewahi kuwa kocha wa Taifa Stars hivyo kwa muunganiko wake na Mwakalebela inatarajiwa Yanga sasa itarudi kwenye mstari na kuendeshwa kisasa kama wanavyotamani wanachama wengi wa klabu hiyo kongwe.