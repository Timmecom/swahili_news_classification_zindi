 BARAZA la Habari Tanzania (MCT) limependekeza kuanzisha mfumo wa ulinzi wa waandishi wa habari nchini wakati wa kutekeleza kazi zao za kila siku ili wasidhuriwe na mtu yeyote.Mapendekezo hayo ni pamoja kuunda kikosi kazi ambacho kitajumuisha waandishi wa habari, vyombo vya ulinzi na usalama, mashirika ya kiraia na wadau wengine kuona jinsi mfumo huo utafanya kazi.Katibu Mtendaji wa MCT, Kajubi Mukajanga amesema hayo wakati anafunga mkutano mkuu wa nne wa mwaka wa mashauriano kati ya baraza hilo na wahariri na wadau mbalimbali wa habari jijini Arusha.Amesema suala la kuunda mfumo wa kitaifa wa kusimamia mwandishi na mfanyakazi katika vyombo vya habari limekuwa likipigiwa kelele na Shirika la Umoja wa Mataifa la Elimu, Sayansi na Utamaduni(UNESCO) na kwamba mpaka sasa baadhi ya nchi tayari zina mfumo huo, bado Tanzania. Baada ya kumaliza mkutano huu wa siku mbili tulijigawa katika makundi na kujadili kuanzisha mfumo wa kitaifa wa kusimamia mwandishi na mfanyakazi katika vyombo vya habari,  amesema Mukajanga.Amesema mapendekezo hayo yamelenga kujua jinsi ya kumlinda mwandishi wa habari kimwili dhidi ya matukio ya kupigwa, kutekwa na kudhuriwa, kumlinda kidijiti, taarifa zake, takwimu za vyombo anavyotumia katika kazi, kompyuta, simu ili visiweze kuingiliwa na kuharibiwa taarifa alizochukua.Katibu huyo Mtendaji alibainisha kuwa baada ya mapendekezo hayo, kazi hiyo itaanza mara moja kwa kuratibu uundwaji wa kikosi kazi hicho ndani ya muda wa kati ya miezi sita hadi mwaka mmoja.Katibu wa Jukwaa la Wahariri (TEF), Neville Meena amesema ili kulinda usalama wa mwandishi wa habari, lazima taasisi za kihabari zifanye kazi kwa ushirikiano ili kuleta matokeo chanya kwao.Amewataka pia waandishi wa habari kujilinda wanavyoishi, ili ratiba zao za kila siku zisitabirike. Ili kufanikiwa lazima taasisi za habari zifanye kazi kwa ushirikiano. MCT, TEF, MISA-TAN, UTPC zikifanya kazi pamoja zitaleta matokeo mazuri kumlinda mwandishi na mfanyakazi wa habari,  amesema. Mwandishi wa habari unatakiwa ujilinde, ratiba zako zisitabirike... siyo unakuwa katika njia moja au eneo moja kila siku. Hii ni kazi ya hatari ingawaje ukitafutwa utapatikana lakini jilindeni na vile vile jiungeni kwenye vyama vya habari katika mikoa yenu ili mkipata matatizo mjue pa kuanzia,  amesema.