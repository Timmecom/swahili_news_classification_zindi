 POLISI Mkoani Kilimanjaro inawashikilia watu watatu wa familia moja wakazi wa Tarafa ya Mpinji wilayani Same mkoani humo akiwemo mke wa marehemu Alisoni Elisante(80) ,Nasemba Alison Mcharo(80) kwa kukiri kumuua mume wake mwaka 2006.Marehemu ambaye alikuwa mwalimu mstaafu aliuawa na mke wake huyo miaka 12 iliyopita kwa kile kilichodaiwa mke kutaka pesa yote aliyolipwa kama kiinua mgongo baada ya kuifanya kazi ya Ualimu hadi kustaafu.Kamanda wa Polisi Mkoani Kilimanjaro, Hamisi Issah aliwataja wengine wanaoshikiliwa na polisi ni pamoja na watoto wa marehemu ,Orgenes Alison Mcharo(49) Mwalimu mkazi wa Turiani mkoani Morogoro na Elisante Alison Mcharo(45) mfanyabiashara mkazi wa Tarafa ya Mpinji wilayani Same mkoani Kilimanjaro.Akielezea tukio hilo la kusikitisha Kamanda Issah alisema siri ya mauaji hayo iliibuka baada ya mama mzazi wa marehemu, Elisante ambaye jina lake halikuweza kufahamika mara moja, kufariki na kaburi kuchimbwa na kumhifadhi. Mama huyo kabla ya kufariki kwake aliacha usia kuwa siku atakapokufa azikwe karibu na kaburi la mwanae.Issah aliendelea kueleza kuwa katika kutekeleza maagizo ya mama huyo alifariki Desemba 18 mwaka huu, katika Kijiji cha Mpinji walianza kuchimba kaburi karibu na kaburi la mtoto wake , Elisante.Alisema walipochimba kaburi hilo walitoboa kwa ndani kaburi la Elisante na kukuta nguo zote za marehemu zikiwa safi ikiwemo suti nyeusi ya marehemu , shati jeupe na tai, soksi na viatu lakini mwili wa marehemu ukiwa mifupa mitupu ulionekana umezikwa kwa kuchuchumaa na sio kulazwa kama kawaida ya marehemu wanavyozikwa.  Hizo nguo kwa miaka 12 hazijaoza wala kuliwa na mchwa zilikuwa safi utafikiri zimetoka kununuliwa leo dukani ni kitu cha ajabu sana kutokea    alisema Kamanda Issah.Aliongeza, baada ya wachimba kaburi kuona hali hiyo walitoa taarifa kwa uongozi wa kijiji hadi kata na hatimaye polisi na uchunguzi wa awali wa polisi ulimkamata Mke wa marehemu na katika mahojiano alikiri kumuua mume wake miaka hiyo.Alisema polisi ilifanya uchunguzi zaidi na kugundua kuwa watoto wa marehemu wanahusika katika mauaji hayo pamoja na kwamba mzazi wa kike kukataa kuwa hawahusiki na mauaji hayo.Polisi wamesema kwamba katika uchunguzi wao watoto ndio walioshiriki kuchimba kaburi na kumzika baba yao mzazi kwa stahili hiyo ya haraka haraka. Kamanda alisema bado polisi inafanya uchunguzi zaidi ikiwa ni pamoja na sampuli za mifupa ya marehemu mwalimu Elisante kutaka kujua kifo hicho kilitokana na nini.Alisema uchunguzi wa awali ulibaini kuwa mke alimuua mume wake kwa tamaa ya pesa ya kustaafu aliyolipwa Elisante. Kamanda Issah alisema mifupa ya Elisante imehifadhiwa katika chumba cha kuhifadhia maiti kwa uchunguzi zaidi wa kitaalamu.