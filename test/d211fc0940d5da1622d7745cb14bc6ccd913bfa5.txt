 NAIBU Waziri wa Nchi, Ofi si ya Rais, Utumishi wa Umma na Utawala Bora, Dk Mary Mwanjelwa (pichani) amewataka wakuu wa wilaya, watendaji wa Serikali Kuu, wakurugenzi wa mamlaka ya serikali za mitaa pamoja makatibu tawala wa wilaya na watumishi wengine wa serikali kuhakikisha wanafanya kazi kwa kuzingatia maadili.Akizungumza katika mkutano na watumishi wa umma, Dk Mwanjelwa alisema endapo watumishi wa serikali wakifanya kazi kwa kuzingatia misingi na maadili ya kazi yao, itasaidia katika kuleta maendeleo. Aliwaomba wadau wote hasa mamlaka ya ajira, nidhamu, waajiri na watumishi wa umma kutoa ushirikiano kwa kuzingatia sheria na kanuni zinazotolewa kupitia nyaraka mbalimbali za serikali.Alisema maofisa utumishi wanatakiwa kuwa wabunifu na kuzipenda kazi zao. Aliwataka pia wakurugenzi wa halmashauri wasihamishe watumishi wa umma kama hawajapeleka mbadala wa mtumishi aliyehama. Aliwaonya pia watumishi wa umma kujiingiza katika mambo ya kisiasa bali wafanye kazi kwa kuleta huduma bora kwa wananchi.Kwa upande wake Mkurugenzi mtendaji wa Marine services, Erick Hamis ameiomba tume ya watumishi wa umma iweze kutembelea ofisini kwao kwa ajili ya kutoa semina elekezi kuhusu uendeshaji na usimamizi wa masuala ya rasilimali watu.