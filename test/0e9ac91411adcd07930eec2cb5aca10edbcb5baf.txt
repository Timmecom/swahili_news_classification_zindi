 KATA tatu katika mikoa mitatu nchini leo wanapiga kura kwenye uchaguzi mdogo wa madiwani kuwachagua viongozi hao wanataowaongoza kwa muda uliobaki kabla ya kufanywa kwa uchaguzi mkuu ujao hapo mwakani. Akizungumzia uchaguzi huo jijini Dar es Salaam jana, Mwenyekiti wa Tume ya Taifa ya Uchaguzi (NEC), Jaji Semistocles Kaijage alizitaja kata hizo kuwa ni pamoja na Magomeni, Dar es Salaam, Biturana, Kigoma na Mwanyahina, Simiyu.Alisema wapigakura waliojiandikisha kwenye Daftari la Kudumu ya Wapiga Kura, sambamba na wale waliopoteza kadi zao za kupigia kura au kuharibika, wanaruhusiwa kutumia hati ya kusafiria, leseni ya udereva au kitambulisho cha taifa kupiga kura hapo kesho. Tume kwa kuzingatia masharti ya kifungu cha 62(a) cha Sheria ya Uchaguzi wa Serikali za Mitaa, imeruhusu wapiga kura ambao wamepoteza kadi zao za kupigia kura au zimeharibika au zimechakaa watumie mojawapo ya vitambulisho vifuatavyo; Pasi ya Kusafiria, Leseni ya Udereva au Kitambulisho cha Uraia kinachotolewa na Mamlaka ya Vitambulisho vya Taifa (NIDA),  alisema Jaji Kaijage.Alifafanua kwamba mpigakura ataruhusiwa kutumia vitambulisho hivyo, kwa sharti kwamba jina lake liwemo katika orodha ya Wapiga Kura katika kituo anachokwenda kupiga kura na lifanane kwa herufi, maneno na tarakimu na majina yaliyopo katika kitambulisho mbadala.Aidha ,Jaji Kaijage aliwahimiza wapiga kura kujitokeza kwa wingi na kuwahi kwenye vituo vya kupiga kura ili kuchagua viongozi wawatakao kuwaongoza kwa kipindi kilichobaki kabla ya Uchaguzi Mkuu ujao.  Kesho (leo) Jumamosi ni siku ya kupiga kura katika uchaguzi mdogo wa udiwani kwenye kata tajwa, jumla ya wapiga kura 26,282 katika vituo vya kupigia kura 69 watahusika na uchaguzi huu,  alisema.Jaji Kaijage aliwaasa viongozi wa vyama vya siasa, wagombea, wafuasi wao na wananchi kwa ujumla kujiepusha na vitendo vinavyoweza kusababisha fujo au vurugu wakati wa uchaguzi. Pale panapokuwa na malalamiko yoyote ya ukiukwaji wa sheria na taratibu za uchaguzi, malalamiko hayo yawasilishwe kwenye mamlaka inayohusika kwa utaratibu uliowekwa kwa mujibu wa sheria,  alisema.Jaji Kaijage alisema upigaji kura utafanyika katika vituo vilevile vilivyotumika wakati wa uchaguzi mkuu wa mwaka 2015 na kuongeza kwamba vituo vitafunguliwa kuanzia saa moja kamili asubuhi na kufungwa saa kumi kamili jioni. Iwapo wakati wa kufunga kituo watakuwepo wapiga kura katika mstari, ambao wamefika kabla ya saa kumi jioni na hawajapiga kura, wataruhusiwa kupiga kura. Mlinzi wa kituo cha kupigia kura, atasimama nyuma ya Mpiga kura wa mwisho aliyekuwepo kituoni kabla ya saa 10 jioni. Mtu yeyote hataruhusiwa kujiunga katika mstari wa wapiga kura baada ya muda huo,  alisisitiza.Jaji Kaijage alisema NEC imewaelekeza watendaji wa uchaguzi vituoni wawape kipaumbele wagonjwa, watu wenye ulemavu wa aina mbalimbali, wanawake wajawazito au wenye watoto wachanga na wazee.Pia ameelekeza kwamba mpiga kura mwenye ulemavu wa kutoona, ataruhusiwa kwenda kituoni na mtu atakaemchagua mwenyewe kwa ajili ya kumsaidia kupiga kura.  Wapiga kura wanatakiwa kuondoka vituoni baada ya kupiga kura na wajiepushe na mikusanyiko au mikutano katika maeneo ya vituo vya kupigia kura.  alisema.