 TUME ya Haki za Binadamu na Utawala Bora (THBUB) imeipongeza serikali kwa kuchukua hatua mbalimbali kuhusu mauaji yaliyofanyika mkoani Njombe. Imesema utafiti unatakiwa kufanywa ili kubaini vyanzo vya matukio ya aina hiyo, ambayo yamekuwa yakitokea katika baadhi ya makundi.Akizungumza jijini hapa mwishoni mwa wiki, Ofisa wa Tume hiyo, Constantine Mugusi alisema tume inafurahi kuona mamlaka za serikali zikitekeleza majukumu yake kuhusu tukio la mauaji ya watoto mkoani Njombe. Alisema kupitia mamlaka hizo, tume ina imani kuwa wahusika wote watatiwa mbaroni na kufikishwa mahakamani, kujibu tuhuma zinazowakabili, lengo likiwa ni kudhibiti matukio ya aina hiyo.Alisema tume inalaani tukio hili, lakini inafurahi kuona serikali kupitia mamlaka zake inasimama kwa vidole viwili katika kuhakikisha waliokatisha uhai na haki ya kuishi kwa watoto hao na kusababisha hofu kwa watu, wanawajibishwa kwa mujibu wa sheria. Hata hivyo, alisema ili kudhibiti matukio ya aina hiyo, ambayo yamekuwa yakitokea katika makundi mbalimbali kama vile wazee na albino, ni lazima kufanyika tafiti kwa lengo la kugundua chanzo chake. Baada ya serikali kumaliza kazi yake ya kufuatilia tukio hili ni lazima tufanye tafiti, maana matukio ya aina hii yamekuwa yakijirudia kwa makundi mbalimbali na sasa yameibukia kwa watoto hivyo ni lazima tuyadhibiti mapema,  alisema.Mugusi aliitaka jamii kujielekeza katika vitu vya kimila, ambavyo haviathiri haki za watu. Aliwataka wananchi kuendelea kutoa taarifa za matukio mbalimbali, ambayo yamekuwa yakifanywa na baadhi ya watu wanaokiuka shera. Wakati huo huo, Mugusi alisema katika kipindi cha mwaka jana, walipokea malalamiko zaidi ya 7,000 ambapo kati ya hayo, malalamiko ya haki za binadamu zaidi ya 100 na utawala bora zaidi ya 150 yalichunguzwa. Lakini mengine 300, yalikuwa hayaihusu mamlaka.