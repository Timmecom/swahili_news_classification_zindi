 WANAFUNZI wa vyuo vya elimu ya juu nchini, wameshauriwa kushiriki katika mashindano ya insha mbambali, ambazo zitawawezesha kuongeza uelewa na kipato. Ushauri huo ulitolewa Dar es Salaam juzi na Ofisa Masoko wa Shirika la Viwango Tanzania (TBS), Deborah Haule.Alisema hayo wakati akielezea maendeleo ya shindano la uandishi wa insha, ambalo taasisi hiyo imeandaa baadaye mwezi ujao. Haule alisema kuwa mashindano ya insha, yanasaidia kukuza uelewa na kuwawezesha washiriki kupata zawadi mbalimbali, hasa kwa watakaoibuka washindi. Alieleza kuwa TBS imekuwa ikiwahamasisha wanafunzi wa vyuo vikuu nchini, kushiriki katika shindano la insha, linalotarajiwa kufanyika mwezi ujao. Kauli mbiu ya shindano la insha mwaka huu ni  Umuhimu wa Viwango katika Kupambana na Rushwa kwa ajili ya Mageuzi Endelevu ya Bara la Afrika .Alisema hadi sasa maofisa wa shirika hilo, wamekwishatembelea vyuo vikuu vinne, ambavyo ni Chuo Kikuu cha Dar es Salaam (UDSM), Chuo Kikuu cha Ardhi, Chuo cha Taifa cha Usafirishaji (NIT) na Chuo Kikuu cha Mt Joseph, ambapo zaidi ya wanafunzi 300 walihudhuria. Alisema kuwa mwitikio ni mkubwa. Alieleza kuwa wanatarajia kutoa elimu ya uhamasishaji na ushiriki wa shindano hilo katika Chuo Kikuu cha Tiba na Sayansi Shirikishi Muhimbili (MUHAS) na Chuo Kikuu Kishiriki cha Elimu Dar es Salaam (DUCE).Haule alisema kuwa lengo la shindano hilo la sita la insha ni kuongeza uelewa kuhusu madhara ya rushwa kwa ajili ya maendeleo endelevu ya Bara la Afrika na pia kuangalia namna viwango vitakavyoweza kutumika kwa ajili ya kupambana na tatizo hilo. Ofisa huyo aliwataka wanafunzi wa elimu ya juu nchini kuwa mabalozi wazuri katika kueneza umuhimu wa viwango ili kuliwezesha Taifa kuingia katika uchumi wa kati ifikapo mwaka 2025.  Shirika huandaa mashindano ya insha katika shule za sekondari na vyuo kwa lengo la kupima uwezo wa wanafunzi katika ufahamu wao kuhusu viwango,  alisema. Alifafanua kuwa insha inatoa nafasi ya kupima kwa namna gani wananchi wanaelewa juu ya umuhimu wa viwango na kipi kifanyike katika kuwajengea uwezo, hasa wanafunzi katika kuelewa juu ya majukumu na umuhimu wa viwango katika maisha yao. Alisema kuwa wataoibuka washindi kwenye shindano hilo, linalotarajia kufanyika wakati wa sherehe ya kuadhimisha Siku ya Viwango Barani Afrika mwishoni mwa mwezi Februari, watazawadiwa kompyuta mpakato na fedha taslimu. Haule alieleza kuwa zawadi hizo, zitasaidia kuchochea ushiriki wa wanafunzi wengine katika mashindano mbalimbali, yatakayokuwa yanaendeshwa na shirika hilo siku za baadaye na pia kusaidia azma ya serikali ya uchumi wa viwanda.