 KAMPUNI ya Magazeti ya Serikali (TSN) imeingiza mtambo mpya wa uchapaji wa kibiashara, utakaotoa huduma za uchapaji wa vitu mbalimbali, ikiwamo vitabu, majarida na utengenezaji wa mabango.Aidha, katika mwaka wa fedha 2019/20, kampuni itaimarisha usimamizi na ukusanyaji wa mapato na kuimarisha utendaji kazi wa rasilimaliwatu kwa kuwapatia mafunzo ya muda mfupi na mrefu. Waziri wa Habari, Utamaduni, Sanaa na Michezo, Dk Harrison Mwakyembe alitoa taarifa hiyo jana bungeni wakati akiwasilisha bungeni Makadirio ya Mapato na Matumizi ya Fedha kwa Mwaka 2019/20.Katika hotuba ambayo waziri ameomba Bunge liidhinishie wizara yake Sh bilioni 30.8, alisema mtambo huo uliowasili, uzinduzi wake utafanyika kabla ya Juni, mwaka huu.  Kazi ya kukarabati jengo ambalo utafungwa ipo kwenye hatua za mwisho,  alisema na kutaja huduma nyingine za uchapaji zitakazofanywa ni pamoja na vipeperushi, shajala, kalenda na taarifa.Mwakyembe ambaye alikuwa akizungumzia utekelezaji wa majukumu ya wizara kwa mwaka 2018/19, alisema TSN imeendelea kutumia soko la Afrika Mashariki, kuuza bidhaa zake nje, ikiwamo magazeti ya HabariLeo na Daily News kuuzwa Kenya na Rwanda. Alisema wakati kampuni imeendelea kuendesha Majukwaa ya Fursa za Kibiashara na Uwekezaji katika mikoa mbalimbali, yanafanyika mawasiliano na baadhi ya balozi za nje ya pamoja na wadau mbalimbali kwa ajili ya kuendesha majukwaa hayo nje ya nchi.Alifafanua kuwa katika majukwaa husika, TSN hutumia magazeti na vyombo vyake vya kidijiti kuhabarisha na kuhamasisha wananchi na wawekezaji kutumia fursa za biashara na uwekezaji zilizopo na kupanua biashara ya kampuni. Alisema kampuni inaendelea kujiimarisha kukabili ushindani, unaotokana na maendeleo ya teknolojia katika sekta ya uchapaji.Akizungumzia mpango wa bajeti kwa mwaka wa fedha 2019/20, Waziri Mwakyembe alisema licha ya kuanza uchapaji wa kibiashara na kuimarisha utendaji kazi wa rasilimali watu, pia TSN itaimarisha usimamizi na ukusanyaji wa mapato na kuimarisha ubora wa bidhaa na huduma. Wakati huo huo, Waziri Mwakyembe alisema Shirika la Utangazaji Tanzania (TBC), limeanza maandalizi ya ujenzi wa Makao Makuu yake mkoani Dodoma na kwamba michoro imekamilika.Majukumu yaliyopangwa kutekelezwa katika mwaka wa fedha ujao ni kuboresha studio za redio na televisheni kwa kufunga vifaa vya kisasa na kununua mitambo na vifaa vya utangazaji kwa ajili ya matangazo mubashara. Ilielezwa kwamba kutokana na uwekezaji mkubwa unaofanyika kupitia bajeti ya maendeleo, TBC imeendelea kupanua usikivu wa redio mwaka hadi mwaka. Hadi Machi, mwaka huu, wilaya 102 sawa na asilimia 63 zimefikiwa. Pia shirika linashirikiana pia na wadau kuendelea kuimarisha Chaneli ya Utalii ya Safari kwa kununua vifaa na mitambo.