 RAIS John Magufuli amemteua Dk Lutengano Mwakahesya kuwa Mwenyekiti wa Bodi ya Ushauri wa Wakala wa Uagizaji wa Mafuta kwa Pamoja (PBPA). Taarifa iliyotolewa na Katibu Mkuu Kiongozi, Balozi John Kijazi imeeleza kuwa uteuzi wa Dk Mwakahesya ulianza Novemba 21, mwaka huu.Utaratibu wa uagizaji mafuta kwa pamoja nchini ulianza mwaka 2011, ukisimamiwa na Wizara ya Nishati. Utaratibu huo umekuwa na mafanikio makubwa, hasa ikizingatiwa kuwa umejengwa katika misingi ya uwazi na ushirikishwaji.Nchi nyingi za Afrika zimekuwa zikifika nchini kujifunza utaratibu huo, na moja ya mafanikio ni kuingizwa nchini kwa mafuta yenye ubora. Mbali ya PBPA, taasisi zingine nchini nazo zimeanza kutekeleza manunuzi yao kwa kutumia utaratibu unaotumiwa na PBPA baada ya kujifunza kutoka PBPA.Mpango huo umewezesha kusimamiwa vizuri kwa Sheria ya Petroli Namba 21 ya mwaka 2015, ambayo imetoa adhabu kwa atayaingiza mafuta ambayo hayakidhi viwango vya ubora unaotakiwa kuadhibiwa. Aidha, Kanuni ya Uagizaji wa Mafuta kwa pamoja ya mwaka 2015, nayo imetoa adhabu juu ya kosa la kuingiza nchini mafuta yasiyokidhi viwango vya ubora.