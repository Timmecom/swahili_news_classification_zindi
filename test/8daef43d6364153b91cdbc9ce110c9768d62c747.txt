 KOCHA Mkuu wa timu ya Mtibwa, Zuber Katwila amesema kitendo cha nchi kuwakilishwa na timu nne kwenye michuano ya kimataifa ya (CAF), ngazi ya Klabu kutachagiza Ligi Kuu Tanzania Bara kuwa na ushindani mkali.Tanzania kwa mara ya kwanza imeingiza timu nne msimu huu kwenye michuano hiyo baada ya nchi kushika nafasi ya 12 bora kwa ngazi ya klabu Barani Afrika, ambapo Yanga na Simba watakuwa na kibarua kigumu kwenye upande wa Ligi ya Mabingwa huku Azam FC na KMC Kombe la Shirikisho.Nafasi hiyo ilipatikana baada ya timu za Yanga na Simba kufanya vyema kwenye michuano hiyo, ambapo Simba msimu huu walifika kwenye hatua ya robo fainali ambapo walifanikiwa kuvuna pointi 15 huku Yanga kwa misimu miwili iliyopita walivuna pointi tatu na jumla kama nchi kufikisha hazina ya pointi 18.Katwila amesema ni jambo jema kama nchi kupata fursa ya kuingiza timu nne kwenye michuano hiyo mikubwa huku akitoa wito kwa timu zilizopata nafasi ya kushiriki kuhakikisha wanajiandaa vizuri ili kuendelea kulinda walichokipata. Ni jambo jema kwa ujumla wetu sote kama nchi kuwakilishwa na timu nne tuliyopata baada ya wawakilishi wetu kufanya vyema, lakini naona moto huo unarudi kwenye ligi yetu nafasi ya kwanza hadi ya nne itakuwa na upinzani kwa msimu unaokuja,  alisema Katwila.Aidha, Katwila alisema kilichomfanya kutolewa kwenye hatua za awali kwenye michuano hiyo ni kutokufanya maandalizi mazuri ikiwemo usajili wa maana kuziomba timu zilizopata nafasi hiyo kutumia dirisha hili kupata wachezaji watakaohimili changamoto za michuano hiyo.Mtibwa Kwa msimu uliopita walikuwa wanaiwakilisha nchi kwenye Kombe la Shirikisho, lakini hata hivyo walitolewa mapema na kubaki Simba katika Ligi ya Mabingwa, ambao walifikia hatua ya robo fainali.