 WATU wanane wamekufa papo hapo na wengine 11 wamejeruhiwa, baada ya basi la abiria, walilokuwa wakisafiria kupinduka katika kijiji cha Mlela wilayani Uvinza mkoani Kigoma.Mganga Mfawidhi wa Hospitali ya Mkoa Kigoma ya Maweni, Dk Osmund Vyegura amethibitisha ajali hiyo.Alisema idadi ya waliokufa ni watu nane. Taarifa yake umeondoa utata wa takwimu zilizozagaa kwenye mitandao ya kijamii kwamba waliofariki ni watu saba.Dk Vyegura alisema juzi usiku walipokea miili ya watu saba hospitalini hapo na majeruhi 11. Kwamba baadaye majeruhi mmoja alifariki dunia, hivyo kufanya idadi ya waliokufa kufikia saba hadi jana.Alisema majeruhi hao walipatiwa matibabu na wanne kati yao waliruhusiwa kurudi nyumbani na sita wamelazwa wakiendelea na matibabu.Miili ya waliokufa imehifadhiwa hospitalini hapo, ambapo wananchi wameanza kutambua miili ya ndugu zao kwa ajili ya taratibu za mazishi.Akizungumzia ajali hiyo, Kamanda wa Polisi mkoani Kigoma, Martin Otieno alisema ni kweli ajali hiyo ni ya juzi usiku na ilihusisha gari ya abiria aina ya Toyota Hiace, yenye namba za usajili T 247 BNG iliyokuwa ikitokea Uvinza kwenda Kigoma Mjini na gari nyingine ya abiria ambayo ilikimbia baada ya ajali hiyo.Kamanda Otieno alisema chanzo cha awali cha ajali hiyo ni magari hayo mawili ya abiria, kufukuzana kwa lengo la kuwahi abiria na ndipo Hiace hiyo ikapasuka tairi la kushoto na kupinduka mara tatu. Pamoja na gari lingine lililokuwa likifukazana na hili kukimbia, polisi wameingia kazini kufanya uchunguzi kulibaini na hatua za kisheria zitachukuliwa kwa abiria na kondakta wa gari hilo, alisema Kamanda Otieno.Alisema miili ya watu watatu, kati ya nane, imeshatambuliwa ambayo ni kondakta wa gari hilo, Maliki Sina mkazi wa kijiji cha Mwandiga wilayani Kigoma, Rhoda Yoram na Abdallah Kombolela, wote wakazi wa Kijiji cha Kalenge Wilaya ya Uvinza.Majeruhi ambao bado wamelazwa katika Hospitali ya Maweni wakiendelea na matibabu kuwa ni dereva wa gari hilo, Rajabu John ambaye pamoja na kupata matibabu pia anashikiliwa na jeshi la polisi kwa uchunguzi wa ajali hiyo. Wengine ni Abdul Shaban (35), Protus Herbert (57), Rehema Ahmad (29), Janeth Jailos (20) na Isaya Mgogopo (33) .Mkuu wa Mkoa Kigoma, Emanuel Maganga alifika eneo la tukio dakika chache baada ya ajali, akitokea shambani kwake. Alisema tukio hilo baya, limekatisha maisha ya wananchi. Alitoa mwito kwa madereva kutii sheria za barabarani.