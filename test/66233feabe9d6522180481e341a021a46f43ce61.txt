 RAIS John Magufuli amelionya Jeshi la Polisi nchini kwa kutoa ajira za askari wapya kwa misingi ya udugu na urafi ki.Aliyasema hayo jana wakati akifunga mafunzo ya Uofisa na Ukaguzi Msaidizi wa Polisi katika Chuo cha Taaluma ya Polisi kilichopo Kurasini, Dar es Salaam. Rais Magufuli alitoa kauli hiyo baada ya kupokea taarifa kutoka kwa IGP Sirro kuwa jumla ya askari 3,089 wamepandishwa vyeo na wengine 818 wanaendelea na mafunzo katika Cho cha Polisi Moshi (CCP).Akijibu hoja hiyo, Rais Magufuli alisema kuwa alipoombwa kibali cha kuajiri askari wapya, aliamuru ajira hizo ziende kwa vijana waliomaliza mafunzo ya Jeshi la Kujenga Taifa (JKT) ili kuepuka baadhi ya watu kuchomeka ndugu na rafiki zao wasiokuwa na sifa.  Niliagiza ajira mpya za askari 800 wapewe vijana waliohitimu JKT; nililifuatilia suala hilo kwa karibu sana na ninafahamu kwamba hata Naibu Waziri hapa Masauni alileta watu wake 11 lakini hawakuingia, nasema uongo Naibu Waziri?  alieleza Rais Magufuli.Rais aliiagiza Wizara ya Mambo ya Ndani ya Nchi pamoja na IGP Simon Sirro kuzingatia vigezo na masharti ya ajira ndani ya Jeshi hilo badala ya kuajiri kidugu na kirafiki. Aidha, Rais Magufuli pia alikinyoonyeshea kidole kitengo cha fedha katika Wizara ya Mambo ya Ndani ya kuwa bado kina matatizo. Alisema licha ya kuwaondoa baadhi ya watendaji waliokuwepo hapo na kuwaweka wapya, lakini bado kitengo hicho kina matatizo na kuitaka Wizara na IGP kukifuatilia kwa karibu. Aliitaka Wizara hiyo pia kushughulikia kero za askari wa chini ikiwemo madai yao ya fedha za uhamisho pamoja na posho mbalimbali.Alisema wakati mwingine hata fedha zinazotumwa Serikali hazifiki kwa wahusika. Katika kuhakikisha askari wa vyeo vya juu na wale wa chini wanafanya kazi kwa weledi, nidhamu na kuheshimiana, Rais alisema hataki kusikia askari yeyote wa chini amewekwa ndani kwa makosa ambayo hakuyafanya wakati akitimiza majukumu yake au askari wa vyeo vya juu kuwazuia askari wa chini kushughulikia vitendo vya uhalifu kwa kisingizio kuwa hawajawatuma kufanya hivyo.Kuhusu Jeshi la Magereza, Rais alisema alisikitishwa na Jeshi hilo kwa kuwa licha ya kutoa fedha Sh bilioni 10 kwa ajili ya ujenzi wa nyumba za makazi ya askari Ukonga jijini Dar es Salaam, lakini cha kushangaza mpaka sasa hakuna fedha wala nyumba mahali hapo. Kutokana na hali hiyo, Rais alisema aliamua kufanya mabadiliko haraka kwa kumuondoa aliyewahi kuwa Mkuu wa Jeshi hilo, Kamishna Jenerali Dk Juma Malewa na kumteua Kamishna Jenerali mpya Phaustine Kasike kuchukua wadhifa huo na kumwagiza alifuatilie suala hilo.Kuhusu askari wanaojitoa muhanga katika kupambana na uhalifu nchini kama ilivyokuwa kwa mauaji ya Kibiti, Rais Magufuli alisema ataendelea kuwapandisha vyeo askari wa aina hiyo. Alisema mauaji ya Kibiti yaligharimu maisha ya watu wengi wakiwemo askari polisi zaidi ya kumi, lakini Polisi pamoja na vyombo vingine vya ulinzi na usalama walisimama imara kuyadhibiti mauaji hayo ingawa hakukuwa na mwanasiasa yeyote aliyejitokeza kuyalaani.Kutokana na askari 27 walioongozwa na aliyekuwa RPC wa Mwanza wakati huo, Ahmed Msangi, kuonesha ushujaa kwa kupambana wauaji walioendesha mauaji msikitini jijini Mwanza, Rais Magufuli alisema atawapandisha vyeo baadhi yao na ataendelea kufanya hivyo.  Vyombo vya ulinzi na usalama mnafanya kazi kubwa, mlividhibiti vitendo hivyo kwenye maeneo mbali mbali ikiwemo Kibiti, Arusha na Mbeya, nayapongeza majeshi yote kwa jinsi mnayoshirikiana na kupendana, endeleeni kuwa macho, msimwonee mtu, ila ongezeni bidii, alisisitiza.