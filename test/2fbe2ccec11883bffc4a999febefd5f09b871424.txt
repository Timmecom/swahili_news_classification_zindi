 MWENYEKITI wa kamati ya usajili ya Yanga, Hussein Nyika ameitaka Simba kufuata taratibu kama kweli wanamhitaji kiungo wake Mcongo Papy Tshishimbi. Tangu mwishoni mwa wiki iliyopita, kumekuwa na tetesi juu ya Simba kumnasa mchezaji huyo aliyecheza Yanga msimu uliopita.Akizungumza na gazeti hili jana, Nyika aliitaka Simba kufuata taratibu ikiwemo kuwaandikia barua kama wanamuhitaji mchezaji huyo. Nyika alisema  Tshishimbi bado tuna mkataba naye wa mwaka mmoja, sisi hatuzuii kuvunja mkataba naye, ila cha msingi taratibu zifuatwe,  alisema. Simba, ambayo ndiyo bingwa wa Ligi Kuu Bara msimu wa mwaka 2017/18 imeanza usajili mapema ikijiimarisha na michuano ya Ligi ya Mabingwa mwakani.Yanga ambayo bado inashiriki hatua ya makundi ya michuano ya kombe la Shirikisho Afrika, msimu ujao haitashiriki michuano ya kimataifa baada ya kukosa nafasi ikimaliza ya tatu kwenye ligi. Katika hatua nyingine, mshambuliaji wa zamani wa timu hiyo, Mrisho Ngassa aliyecheza Ndanda msimu uliopita anatarajiwa kusajiliwa Yanga.Nyika alisema Jana kuwa wameshamalizana na Ngassa na muda wowote kuanzia sasa lolote linaweza kutokea. Ngassa jana alikuwa makao makuu ya Yanga alipokuwa na kikao kirefu na katibu Mkuu wa klabu hiyo, Charles Mkwasa na Nyika. Akizungumza baada ya kikao hicho, Ngasa alisema  Kuondoka nyumbani ni kosa lakini kurudi nyumbani si kosa, Yanga kwangu ni nyumbani,  alisema.Kwa upande wa Nyika alisema pia wako kwenye mazungumzo na wachezaji wao wanaomaliza mikataba yao mwishoni mwa mwezi huu.  Kelvin Yondan, Juma Abdul, Andrew Vincent  Dante , Hassan Kessy ni miongoni mwa wachezaji mikataba yao inaisha na tupo kwenye mazungumzo nao   Naamini mazungumzo yetu yatafika sehemu nzuri na tutakuwa nao tena msimu ujao,  alisema.