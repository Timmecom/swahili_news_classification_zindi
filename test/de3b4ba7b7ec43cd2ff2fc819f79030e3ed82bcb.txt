 BENKI ya Dunia kupitia wataalamu wa ushauri na tathimini wamepongeza utaratibu unaotumiwa na wataalamu wa Jiji la Dodoma katika kusimamia na kutatua changamoto zinazokwamisha ujenzi na uhusiano baina ya wakandarasi na wananchi kwenye hatua za uendelezaji Miji ya Kimkakati (TCSP) Dodoma.Hayo yamesemwa jana na ujumbe wa wataalamu washauri na tathimini ya maendeleo ya ujenzi kwa kushirikiana na wasimamizi wa miradi ya Uendelezaji wa Miji ya Kimkakati (TCSP) kutoka Tamisemi.Walisema hayo walipokuwa katika ziara ya siku mbili kutembelea miradi mbambali inayofadhiliwa na Benki ya Dunia (WB) ili kuona hatua iliyofikiwa kwa kuzingatia muda wa ujenzi na masharti ya ujenzi yaliyoafikiwa. Kwa kweli katika miradi tuliyotembelea nchi nzima, Jiji la Dodoma mmetufurahisha sana. Mmeonesha mshikamano wa pamoja katika usimamizi na ndio maana mmefanikiwa kutatua changamoto kwa kiasi kikubwa,  alisema Ofisa Mazingira na Mshauri wa Masuala ya Kijamii kutoka Tamisemi, Beatrice Mchome.Mratibu wa Uendelezaji Miji ya Kimkakati Jiji la Dodoma, Emmanuel Manyanga alisema serikali imesaini mikataba ya ujenzi wa miradi inayofadhiliwa na Benki ya Dunia (WB).  Ofisi ya Benki ya Dunia huleta wataalamu kukagua thamani ya mradi unaojengwa kwa uwiano na fedha walizotoa kugharamia mradi huo na kuangalia maendeleo, changamoto, kushauri inapobidi na kuangalia upungufu ili kuongeza ufadhili kwa mradi husika,  alisema.Alieleza kuwa miradi hiyo imelenga kuboresha miundombinu ya Jiji la Dodoma na kuijengea uwezo Halmashauri ya Jiji la Dodoma pamoja na taasisi zake ili ziweze kusimamia miradi mbalimbali inayotekelezwa katika maeneo yao. Miradi iliyotembelewa ni Soko Kuu la Kisasa na Stendi Kuu zinazojengwa na mkandarasi Mohamed Builders Ltd eneo la Nzuguni, ujenzi wa bustani ya mapumziko eneo la Chinangali na dampo la kisasa Chidaya.Benki ya Dunia imetoa mkopo kwa Jiji la Dodoma kusaidia ujenzi wa mtandao wa barabara zenye urefu wa kilomita 26.7 kwa kiwango cha lami na ufungaji wa taa za barabarani kwenye barabara za mitaa zitakazotumia mwanga wa jua. Pia Benki ya Dunia inafadhili ujenzi wa mtaro mkubwa wa maji ya mvua wenye urefu wa km 6.5 katika eneo la Ilazo   Ipagala na vizimba vya kukusanyia taka ngumu maeneo maalumu. Miradi hii kwa jumla inagharimu Sh bilioni 77.8 za kitanzania na zinatumika katika gharama za ujenzi, malipo kwa wakandarasi na washauri.