 MKUU wa Wilaya ya Bukoba, Deodatus Kinawilo ametahadharisha wananchi wanaoishi pembezoni mwa mto Kanoni Manispaa ya Bukoba kuacha kukatiza katika madaraja kutokana na mvua kubwa iliyosababisha mafuriko katika makazi yao jana.Usiku wa kuamkia jana ilinyesha mvua kwa saa 8 na kusababisha mto Kanoni, makazi yaliyo pembezoni na makazi yaliyo pembezoni mwa Ziwa Victoria daraja la Kanoni kujaa maji.Alisema hali hiyo ilisababisha barabara maarufu ya Uganda kufungwa kuzuia madhara kujitokeza.Hata hivyo, asubuhi ya jana vyombo kama masufuria, magodoro, madumu ya maji na vile vyenye uwezo wa kuelea vilionekana kuelea katika maji yanayotiririka mto Kanoni huku wananchi wanaoishi pembezoni mwa mto huo wakionekana kupata wasiwasi kutokana na makazi kujaa maji.Mkuu wa Wilaya, Kinawilo alifanya ziara kwa kutumia mtumbwi na kutoa taarifa kwa wananchi kutulia na kuacha kukimbia kwa kupita katika madaraja ya mitaa yao ambayo yamefunikwa maji.Alisema kutokana na mvua hizo kubwa baadhi ya madaraja yameharibika na hivyo kuwa hatari zaidi kwa wananchi na vyombo vya usafiri kupita hapo.Taarifa iliyotolewa na mkuu huyo wa wilaya wa Bukoba inaonesha kuwa mpaka sasa kuna kaya zaidi ya 100 ambazo zimekumbwa na mafuriko katika manispaa ya Bukoba ingawa thamani ya mali zilizochukuliwa na maji haijajulikana. Wananchi watulie maana miundombinu imeharibika sana, wengine wanaweza kudhani kuna njia lakini kumbe daraja limesombwa ukikanyaga tu unapelekwa na maji ,nina wasiwasi kwa mitaa ambayo haifikiwi na mtumbwi sijui nini kinajili lakini watu watulie na watoke nje ya makazi yao ili kuepushamaafa zaidi,  alisema.Kutokana na adha hiyo, msongamano wa magari yanayoingia stendi kuu ya mabasi umekuwa mkubwa kwani magari yote yanalazimika kutumia barabara moja ya Kashura ili kusubiri maji yaliyofunika daraja la Kanoni kupungua yapite.Mitaa iliyokumbwa na mafuriko hayo ni ule wa Omukigusha, Kisharu, Pepsi, Matopeni, Hamugembe, Nyakanyasi na Shabwidini ambayo makazi ya wananchi yamejaa maji na mali zao zimeharibiwa na mvua.Halikadhalika, baadhi ya nyumba zimeanguka, miti kung olewa pamoja na miundombinu mbalimbali kuharibiwa na mvua hiyo kubwa.Mpaka sasa hakuna taarifa za kifo zilizoripotiwa ingawa wiki iliyopita kutokana na maji kujaa, ilielezwa kuwa ilisababisha mwanafunzi wa shule ya msingi Rwemishasha kufariki kutokana na kuvuka mto Kanoni ili kuelekea nyumbani kwao Mtaa wa Kyebitembe katika kata ya Rwamishenye.Hii sio mara ya kwanza mafuriko kutokea katika Manspaa ya Bukoba, ingawa changamoto kubwa imekuwa kwa wananchi ambao hawataki kuhama makazi yao yaliyojengwa karibu na mto Kanoni.Mto huo unatiririsha maji yake katika Ziwa Victoria na hujaa katika msimu wa mvua kubwa hasa zinazonyesha miezi ya Aprili na Mei.Manispaa ya Bukoba inakadiriwa kuwa na kaya zaidi ya 500 ambazo ziko pembezoni mwa mto Kanoni na ziwa Victoria na kaya hizo ndizo hupata mafuriko katika kipindi cha mvua kubwa.