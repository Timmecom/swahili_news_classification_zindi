 KATIKA kuadhimisha siku ya Ukimwi duniani, wananchi wengi wamejitokeza kupima afya zao bure na kupata ushauri nasaha Hospitali ya Taifa Muhimbili tawi la Mloganzila, Dar es Salaam.Kaimu Mkurugenzi Mtendaji wa hospitali hiyo, Dk. Julieth Magandi alisema juzi kuwa takwimu zinaonesha kila Watanzania 100, watu 4.7 wenye umri wa miaka 15 hadi 49 wameathirika na Virusi vya Ukimwi na takribani Watanzania milioni 1.4 wanaishi na Virusi vya Ukimwi.Alisema Muhimbili inafanya maadhimisho ya siku ya Ukimwi duniani kila mwaka na mwaka huu imewafikia watu wengi zaidi Mloganzila ili wapime afya zao ikiwemo VVU na magonjwa mengine ya shinikizo la juu la damu na kisukari.Kuhusu Hospitali ya Taifa Muhimbili (MNH), Dk. Magandi alisema hutoa huduma za VVU katika kliniki za wagonjwa wa nje kila siku. Alisema wagonjwa 3,534 wanahudumiwa huku Hospitali ya Taifa Muhimbili (MNH) tawi la Mloganzila ikihudumia takribani wagonjwa 70.Alielezea changamoto ni mwitikio mdogo wa upimaji wa VVU vituo vya afya na MNH kama mdau katika vita dhidi ya Ukimwi, itaendelea kuhamasisha upimaji kila mara katika maeneo ya huduma za afya ndani na nje ya hospitali.Alisema Shirika la Afya Duniani (WHO) linaeleza watu milioni 37 duniani wanaishi na maambukizi ya Virusi vya Ukimwi huku vijana wakiendelea kuwa kundi lililoko hatarini zaidi kuambukizwa VVU hasa barani Afrika.Shirika la Kupambana na Ukimwi Duniani (UNAIDS) limeendelea kusaidia nchi mbalimbali duniani katika kupambana na maambukizi ya VVU kwa malengo makuu matatu ambayo kufikia mwaka 2020, malengo hayo yawe yamefikiwa katika nchi zote.Malengo hayo ni asilimia 90 ya watu wote nchini wafahamu hali zao za maambukizi ya VVU, asilimia 90 ya waliogundulika na VVU wawe wanapata huduma za afya na ARV, asilimia 90 ya waishio na VVU watumie dawa za ARV na wenye kiwango cha chini cha virusi. Kauli mbiu ya maadhimisho ya siku ya Ukimwi duniani mwaka huu ni Ijue Afya Yako.