 SERIKALI imeombwa kukifufua haraka Kiwanda cha General Tyre cha jijini Arusha, ili kukiwezesha kukipatia malighafi bora Kiwanda cha Kutengeneza Viatu cha Karanga kilichoko Moshi mkoani Kilimanjaro.Kwa mujibu wa uongozi wa Kiwanda cha Karanga, General Tyre ilikuwa ikiwapatia malighafi bora ya mpira kwa bei nafuu kulinganisha na wanayoipata sasa kutoka nje ya nchi.Mkuu wa Kiwanda cha Viatu cha Karanga, Mrakibu Mwandamizi wa Magereza, Henzron Nganoga alitoa ombi hilo kwa serikali alipozungumza na wahariri wa vyombo mbalimbali vya habari waliotembelea kiwanda hicho mwishoni mwa wiki.Wahariri hao walitembelea kiwanda hicho kujionea hali ya upatikanaji wa umeme baada ya Shirika la Umeme Tanzania (TANESCO), kuboresha huduma kwa kujenga vituo vipya vya umeme na kukarabati vya zamani.Nganoga alisema Kiwanda cha General Tyre, ndicho walichokuwa wakikitegemea kwa kupata mipira kwa ajili ya kuzalisha viatu kwa ajili ya vyombo vya ulinzi na usalama na kwa ajili ya kuuzia watu wengine. Kwa kweli ombi letu kubwa kwa serikali ni kuhakikisha General Tyre inafanya kazi. Wakati ikifanya kazi tulikuwa tunanunua malighafi kwao ambayo ilikuwa bora na ikiuzwa kwa bei nafuu kulinganisha na tunayoitumia sasa,  alisema Nganoga.Kwa mujibu wake, kwa sasa baadhi ya malighafi hasa zile za mpira wanaletewa na wazabuni wanaonunua kutoka Kenya, India na China, ambazo wanauziwa kwa bei ya juu.Kwa ngozi wanatumia kutoka nchini. Akizungumzia ombi hilo la kuifufua General Tyre iliyokufa baada ya ubinafsishaji na miaka ya karibuni kurejeshwa serikali, Ofisa Habari wa Shirika la Maendeleo la Taifa (NDC), Abel Ngapemba alisema mawazo ya watu wa Karanga, ndio mawazo ya serikali. Hayo mawazo ya watu wa Kiwanda cha Karanga ndio mawazo ya serikali. Tumepewa jukumu la kuhakikisha ifikapo Desemba mwaka huu, uzalishaji unarejea General Tyre. Tunaendelea na utaratibu wa kuhakikisha hilo linafanikiwa,  alisema Ngapemba.Aliongeza kuwa serikali inafanya kila liwezalo, kuhakikisha kiwanda hicho maarufu nchini na Afrika Mashariki kinarudi katika enzi zake.Alisema mbali ya kukifufua General Tyre, pia wanafanya juhudi kuhakikisha mashamba ya mpira yaliyoko Tanga na Morogoro, yanatoa tena malighafi hiyo muhimu kwa uzalishaji wa bidhaa mbalimbali vikiwamo soli za viatu na matairi ya magari.Akizungumzia hali ya sasa ya kiwanda, Mkuu wa Kiwanda cha Karanga kilichoanzishwa mwaka 1974 na kuanza uzalishaji 1976, alisema kwa sasa kinazalisha viatu jozi 400 za vyombo vya ulinzi na usalama na jozi 150 kwa viatu vya kiraia, vyote kwa siku.Alisema awali kilikuwa kinaendeshwa na Jeshi la Magereza, lakini sasa kiko chini ya ubia na uliokuwa Mfuko wa Pensheni wa PPF na kinatambulika kwa jina la Karanga Leather Industry Limited, kikiwa ndani ya Gereza la Karanga, gereza kuu la Mkoa wa Kilimanjaro.Alisema nia ni kuanzisha kiwanda kikubwa, kitakachokuwa kinazalisha viatu vya ngozi, soli, mifuko na bidhaa nyingine za ngozi kama mikoba, mikanda na pochi.Akizungumzia umeme, Nganoga alisema awali walikuwa waathirika wakubwa wa nishati hiyo, lakini sasa hawana shida na kuipongeza Tanesco kwa kazi kubwa, iliyofanya ya maboresho ya huduma zao.