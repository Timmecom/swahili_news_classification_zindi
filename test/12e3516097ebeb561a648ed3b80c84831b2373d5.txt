 Hayo yalisemwa na Kaimu Mwenyekiti wa Bodi ya Mfuko wa Wakfu wa Maendeleo ya Wakulima Wadogo wa Chai (STDF), Mohamed Mkupete kwa wadau wa sekta ya chai hivi karibuni mjini Morogoro. Alisema hayo wakati wa kujadili changamoto za ushiriki wa wakulima wadogo kwenye mnyororo wa thamani ya zao la chai.Mkupete alisema mbali na ukosefu wa huduma za kifedha, pia kutelekezwa kwa mashamba ya chai kutokana na maslahi duni ya kilimo cha chai hususan bei ndogo ya majani mabichi na gharama kubwa za uzalishaji kumerudisha nyuma ari ya wakulima kuongeza uzalishaji. Kwa kipindi kirefu bei kwa mkulima ilibaki kuwa ni kati ya Sh 160 hadi 240 kwa kilo...bei ambayo haimwongezei tija mkulima mdogo wa chai,  alisema Mkupete.Alisema kutojengwa kwa kiwanda, angalau kimoja cha wakulima, kumesababisha ushiriki wa wakulima wadogo wa zao hilo katika mnyororo wa thamani katika uzalishaji kuendelea kuishia katika kulima na kuuza majani mabichi ya chai.Alisema ili kukabiliana na changamoto hizo, inahitajika mikakati madhubuti ya kuwa na vyanzo vya uhakika vya fedha kwa ajili ya kugharamia huduma za kuendeleza zao la chai nchini.Hivi sasa chai ni zao la tano kwa kuingiza fedha za kigeni. Linaingiza takribani Dola za Marekani milioni 30 kwa mwaka baada ya tumbaku, kahawa na korosho. Chai ni zao ambalo kwa miaka mingi soko lake limekuwa haliyumbi.