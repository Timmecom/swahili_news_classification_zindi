 WAZAZI sita wamehukumiwa vifungo vya miezi sita jela kila mmoja baada ya kupatikana na hatia ya kuwatelekeza watoto wao waliokimbilia kuishi mitaani katika mji wa Sumbawanga mkoani Rukwa.Hayo yamebainishwa na Mkuu wa Wilaya ya Sumbawanga, Dk Halfany Haule, alipokaribishwa kutoa neno la shukrani katika kilele cha Siku ya Mtoto wa Afrika, kilichofanyika kimkoa juzi katika mji mdogo wa Namanyere wilayani Nkasi.Katika sherehe hizo zilizoandaliwa na kuratibiwa na Shirika lisilo la Kiserikali la Plan International kupitia mradi wake wa Uzazi Salama Mkuu wa mkoa wa Rukwa, Joachim Wangabo aliwakilishwa na Mkuu wa Wilaya ya Kalambo, Julieth Binyura. Idadi ya watoto wanaoishi mitaa katika Mji wa Sumbawanga inaongezeka kwa kasi hii ni kwa sababu baadhi ya wazazi na walezi wanawatelekeza watoto wao kwa mfano hapa wilayani Nkasi, imebainika kuwa wazazi wanawatelekeza watoto wao na kwenda kuishi mashambani bila ya kuwaachia mahitaji muhimu ya maisha ikiwemo chakula,  alieleza Dk Haule.Akifafanua alisema kuwa tangu Januari hadi Juni, mwaka huu, tayari wazazi sita walikamatwa na kufikishwa mahakamani na kuhukumiwa vifungo vya miezi sita jela kila mmoja wao kwa makosa ya kuwatelekeza watoto wao. Msako wa kuwasaka wazazi wanaowatelekeza watoto wao unaendelea pia ni endelevu,  alisisitiza.Binyura aliwaasa wazazi hususani akina baba wanaowakataa watoto wao wa kuwazaa kuwa siku hizi kuna miundombinu ya kutambua mzazi halisi wa mtoto kwa njia ya vinasaba (DNA).Watoto nao katika risala yao iliyosomwa na mwanafunzi wa kidato cha pili katika shule ya Sekondari Matai iliyopo katika wilaya ya Kalambo, Huruma Simoya walieleza masikitiko yao dhidi ya visa vya ukatili vinavyofanywa na jamii dhidi yao.Wakiainisha visa hivyo vya ukatili ni pamoja na kupigwa hovyo na wazazi na walezi katika familia, kutumikishwa katika ajira za utotoni, watoto wa kike kutumikishwa kupita kiasi, kupigwa viboko shuleni bila kuzingatia sheria, taratibu na miongozo iliyopo.