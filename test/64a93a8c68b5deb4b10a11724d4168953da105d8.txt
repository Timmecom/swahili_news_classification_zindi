 MECHI ya vinara wa Ligi Kuu soka Tanzania Bara, Yanga na Azam FC iliyokuwa ichezwe kwenye Uwanja wa Taifa Jumatatu ijayo, sasa imehamishiwa dimba la Uhuru.Tayari timu zote mbili zimethibitisha kupokea barua kutoka Bodi ya Ligi Kuu (TPLB) juu ya uhamisho wa uwanja huo. Akizungumza na gazeti hili jana Mratibu wa Yanga, Hafidh Salehe alisema wamepokea barua na wako katika maandalizi ya mchezo huo utakaochezwa kuanzia saa 10:00 jioni.Kwa mujibu wa barua hiyo, wamebadilisha uwanja kwa sababu baada ya kumalizika kwa fainali za soka la vijana chini ya miaka 17 za Afrika Jumapili Uwanja wa Taifa utafungwa kwa ajili ya matengenezo. Wametoa sababu kuwa watafunga uwanja, jambo zuri ni kwamba wametoa taarifa mapema, na sisi tunaendelea na maandalizi kuelekea katika mchezo huo, alisema. Kwa upande wa Azam FC, wamesema wamepata barua na hawaoni tatizo zaidi ya kujiandaa na mchezo huo.  Kikosi chetu kimeanza mazoezi, tuna muda mrefu wa kujiweka vizuri kuhakikisha tunafanya vizuri ukiwa ndio mchezo wetu wa kwanza kukutana msimu huu na lengo letu ni kushinda,  alisema Meneja Philipo Alando.Alisema kesho watacheza mchezo wa kirafiki wa dhidi ya timu yao ya vijana kwa ajili ya kujiimarisha na kujiweka sawa. Mara ya mwisho timu hizo kukutana msimu uliopita, Yanga ilichapwa mabao 3-1 kwenye uwanja wa taifa. Mechi hiyo itawakosa wachezaji wao wakongwe waliofungiwa mechi tatu kutokana na kupata kadi nyekundu katika mechi zao zilizopita. Ni Kelvin Yondani kwa upande wa Yanga na Aggrey Morris kwa upande wa Azam.