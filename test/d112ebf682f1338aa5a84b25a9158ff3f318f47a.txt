 Halmashauri ya Wilaya ya Bagamoyo mkoani Pwani imesema ina maeneo kwa ajili ya ujenzi wa viwanda na hoteli hivyo watu waende kuwekeza.Imesema, kuna eneo kubwa la uwekezaji la EPZ (ukanda wa kiuchumi) lililotengwa kwa ajili ya viwanda na maeneo ya watu yanayopatikana kwa kuzingatia taratibu za kisheria. Watu wakifika pale EPZ kwa Mkurugenzi wa EPZ wanaweza wakapata maelekezo mazuri ya uwekezaji hasa kwenye uzalishaji wa viwanda vikubwa ambavyo vitauza bidhaa ndani na nje ya nchi  amesema Mkurugenzi Mtendaji wa Halmashauri hiyo, Fatuma Latu.Amesema, halmashauri hiyo pia imetenga maeneo kwa ajili ya viwanja vya ndege na kwa sababu ya kasi ya ujenzi wa viwanda yataboreshwa.Latu amesema, Bagamoyo ina barabara nzuri hivyo mwekezaji au mteja anaweza kulala hapo na asubuhi akawahi kikao Dar es Salaam au akalala Dar es Salaam na akafanya kazi Bagamoyo. Lakini pia mtu anaweza akatoka Dar es Salaam akaja akapumzika Bagamoyo halafu baadaye akaendelea na safari yake  amesema ofisini kwake wakati akizungumza na timu ya wafanyakazi wa Kampuni ya Magazeti ya Serikali (TSN).Wafanyakazi wa TSN wapo Bagamoyo ikiwa ni sehemu ya maandalizi ya Maonesho ya Viwanda Mkoa wa Pwani 2019 na Kongamano la Fursa za Biashara na Uwekezaji mkoani humo. Unaweza ukaenda mpaka Msata unaenda Morogoro, lakini pia tunatoka kwenda Tanga, kwenda Moshi na Arusha. Kwa hiyo sehemu ambayo unaiona ni nzuri yaani kama njia panda ya kwenda kila mahali panafikika amesema Latu.Amesema, wanajivunia kuna na mambo na vitu vinavyoweza kuvutia watu kwenda kuwekeza ikiwa ni pamoja rasilimali ardhi, amani na utulivu, na uwepo wa maeneo ya kihistoria ikiwa ni pamoja na Mji Mkongwe.Kwa mujibu wa kiongozi huyo, kwa sasa halmashauri ina viwanda vikubwa, vidogo na vya kati, na kwamba, sera ya Tanzania ya Viwanda imehamasisha wadau hivyo kuna ujenzi unaoendelea. Viwanda vipo, wawekezaji ambao wapo nje karibuni sana Bagamoyo kuwekeza, Bagamoyo ni shwari, ipo salama  amesema.