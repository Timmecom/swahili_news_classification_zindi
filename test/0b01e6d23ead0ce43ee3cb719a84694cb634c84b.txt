 SIMBA jana iliendelea vema na kampeni za kutetea taji lake la Ligi Kuu kwa ushindi wa mabao 2-1 dhidi ya Mtibwa Sugar katika mechi iliyochezwa uwanja wa Uhuru Dar es Salaam. Ilikuwa mechi ya vuta nikuvute kama ilivyotarajiwa hasa kipindi cha kwanza ambapo Mtibwa ilionekana kutokubali kufungwa kirahisi na mabingwa hao. Meddie Kagere aliifungia Simba bao la kuongoza katika dakika ya 19 akiunganisha kazi nzuri iliyofanywa na Hassan Dilunga na Sharif Shiboub.Dakika tatu baadae, Mtibwa Sugar ilisawazisha bao hilo kupitia kwa Riphat Msuya aliyefunga kwa kichwa baada ya kuunganisha mpira wa kona iliyopigwa na Ismail Mhesa. Katika kipindi hicho cha kwanza, Mtibwa ilifanya mashambulizi ya kushtukiza ambayo hata hivyo wapinzani wao waliyamudu kwani hawakuwa wakifika eneo la hatari mara nyingi.Miraji Athumani aliyeingia kuchukua nafasi ya Dilunga dakika ya 63, aliifungia Simba bao la pili dakika tano baada ya kuingia uwanjani.Matokeo hayo yanaifanya Simba kushinda mechi mbili mfululizo huku Mtibwa ikipoteza mechi ya pili mfululizo baada ya kupoteza mechi ya kwanza dhidi ya Lipuli kwa mabao 3-1. Simba ilishinda mabao 3-1 dhidi ya JKT Tanzania katika mechi ya kwanza ya Ligi Kuu.Mechi nyingine ya Ligi Kuu jana ilichezwa kwenye uwanja wa Mkwakwani Tanga ambapo Coastal Union ilishinda mabao 2-0 dhidi ya KMC.