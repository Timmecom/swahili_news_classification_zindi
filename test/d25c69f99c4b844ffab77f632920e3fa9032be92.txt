 TIMU ya Guinea jana imetinga fainali ya Kombe la Mataifa ya Afrika kwa vijana wenye umri chini ya miaka 17 baada ya kuifunga Nigeria kwa penalti 10-9 katika mchezo wa nusu fainali uliofanyika kwenye Uwanja wa Taifa, Dar es Salaam.Timu hizo ilibidi kwanza kupigiana penalti tano tano baada ya kutoka suluhu katika dakika 90 za kawaida na baada ya kupigiana penalti hizo za awali, waliendelea kuwa sare kwa wote kufungana 6-6 na hivyo kulazimika kuendelea kupiga penalti moja moja. Kwa ushindi huo, Guinea sasa inasubiri kucheza fainali na mshindi wa mchezo wa jana usiku kati ya Cameroon na Angola uliofanyika baadae kwenye uwanja huo.Hata hivyo, Nigeria pamoja na kutolewa imefuzu kucheza kwa fainali za Kombe la Dunia kwa umri huo pamoja na Guinea, Cameroon na Angola, ambazo zote zilicheza nusu fainali. Wenyeji Tanzania, Serengeti Boys walitolewa mapema katika hatua ya makundi na hivyo kukosa nafasi ya kucheza nusu fainali na kukata tiketi ya Kombe la Dunia nchini Brazil baadaye mwaka huu.