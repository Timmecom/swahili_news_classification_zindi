 BAADA ya Simba kujua mpinzani wake atakayechuana katika hatua ya robo fainali Ligi ya Mabingwa Afrika, wadau mbalimbali wameitahadharisha kutowadharau wapinzani bali kuanza mikakati ya kuwakabili.Katika droo ya michuano hiyo iliyofanyika juzi usiku nchini Misri, Simba iliyomaliza ya pili katika kundi D kwa pointi tisa, imepangwa na TP Mazembe waliomaliza nafasi ya kwanza kwenye kundi C kwa pointi 11. Wakizungumza na gazeti hili kwa nyakati tofauti jana, Makocha Charles Mkwasa na Kassim Liogope walisema mchezo hautakuwa rahisi kwani Mazembe ni timu yenye uzoefu na itakuja ikijua wazi kuwa Simba sio wa kubezwa. Mbali na hao, Waziri wa Habari, Utamaduni, Sanaa na michezo, Dk Harrison Mkwakyembe alisema ana imani kubwa Simba itafanya vizuri kwenye mechi hiyo na kutaka mashabiki kuwaombea ili wafuzu nusu fainali.Mkwasa alisema,  mechi ya Simba na Mazembe inaweza kuwa asilimia 50/50 yeyote ana nafasi ya kufanya vizuri lakini hautakuwa mchezo rahisi, wala Simba hawatakiwi kuwadharau kwa sababu wenzao wana uzoefu mkubwa katika michuano hii kwa muda mrefu, alisema. Alisema Mazembe inaweza kuwa na faida kwa sababu itaanzia ugenini na kumalizia nyumbani kwao, hivyo Simba inatakiwa kuwa makini kuhakikisha inaposhinda nyumbani basi inaweka mikakati mizuri ya ugenini.Liogope alisema mechi itakuwa nzuri lakini mchezo utakuwa ni mgumu kwa sababu Mazembe ni moja ya timu bora kama ilivyo Simba. Aliwataka Simba kama inataka kuvuka hatua hiyo ihakikishe nyumbani inashinda kuanzia mabao matatu na kutoruhusu wapinzani wapate bao la ugenini kwa sababu inaweza kuwa hatari kwao.  Kama wekundu hao watapanga mikakati yao vizuri nyumbani basi hata wakienda ugenini hawatapata shida sana, muhimu ni kwamba wana wachezaji wenye uzoefu na wanaoweza kuisaidia timu kufikia malengo,  alisema.