 HUENDA Tanzania ikatema uenyeji wa mashindano ya mbio za nyika ya Afrika baada ya maandalizi yake kusuasua hadi sasa, imeelezwa.Tanzania imepewa uenyeji wa kuandaa mashindano hayo yatakayofanyika nchini Machi au Aprili mwakani na hadi sasa haijajulikana yatafanyikia mkoa gani, licha ya awali kutangazwa yangefanyikia Moshi au Arusha.Katibu Mkuu wa Shirikisho la Riadha Tanzania (RT), Wilhelm Gidabuday alikiri hatari ya Tanzania kupokonywa uenyeji huo kutokana na kutokuwa makini katika maandalizi yake, kwani hadi sasa hawajaunda Kamati ya Maandalizi (Local Organizingi Committee).Alisema ni kweli RT bado haijaunda Kamati ya Maandalizi na wamekuwa pia wakitofautiana wenyewe kwa wenyewe kuhusu mahali ambako yatafanyikia mashindano hayo ambayo hufanyika kila baada ya miaka miwili.Alisema hadi sasa RT ipo ipo tu haijakaa kujadili na kukubaliana wapi yatafanyikia mashindano hayo kati ya Moshi, Arusha na Dar es Salaam na kushangaa kwanini baadhi ya viongozi wanashinikiza mashindano hayo kutaka kufanyika mkoa mpya wa Simiyu.Alisema kuwa baadhi ya wadau wa riadha pamoja na wajumbe wa RT walikwenda Simiyu hivi karibuni kuangalia kama mkoa huo unaweza kuandaa mbio hizo za nyika za Afrika, lakini hadi sasa hajapewa ripoti yoyote kuhusu ziara hiyo.Alisema kuwa muda umebaki mfupi na haitakuwa ajabu kama Tanzania itapokonywa uenyeji wa mbio hizo za nyika za Afrika zitakazofanyika Machi au Aprili mwakani.Alisema ni aibu kwa Tanzania kupokonywa uenyeji wa mbio hizo kwani zingesaidia kuitangaza nchi katika mchezo huo na sekta ya utalii kwa ujumla.Makamu wa Pili wa Rais wa RT (Ufundi), Dk Hamad Ndee alipoulizwa kuhusu mbio hizo za nyika za Afrika alisema bado anasubiri taarifa kutoka kwa wale waliokwenda Simiyu, na bado hawajaunda Kamati ya Maandalizi.Aidha, Shirikisho la Riadha la Afrika (CAA) limefutilia mbali baadhi ya matokeo ya mashindano ya riadha ya Afrika yaliyofanyika mwaka jana jijini Asaba, Nigeria kutokana na kutokamilika kwa miundo mbinu iloyotumika kuchezewa mbio hizo.Kwa mujibu wa taarifa ya CAA iliyopatikana jijini Dar es Salaam jana, imesema hakuna matokeo ya mbio za uwanjani yatakayokubaliwa michezo yote ya miruko na mitupo inakubaliwa isipokuwa ule wa kuruka juu kwa upondo na tufe. CAA ambayo imeomba radhi kwa kufuta matokeo hayo, imesema kuwa mchezo wa kutembea wenyewe matokeo yake hayajafutwa kutokana na kuchezewa nje ya uwanja.Aidha, Gidabuday mwaka jana alilamikia maandalizi mabovu ya mashindano hayo ya riadha ya wakubwa nchini Nigeria na kuandika barua kwa CAA na nakala kwenda Shirikisho la Kimataifa la Vyama