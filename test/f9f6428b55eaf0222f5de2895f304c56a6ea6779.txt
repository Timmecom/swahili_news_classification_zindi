 KLABU ya Juventus imethibitisha kuwa mshambuliaji wake Cristiano Ronaldo amepata maumivu madogo ya nyama za paja wakati akiitumikia timu yake ya taifa ya Ureno, lakini hayuko katika hatari ya kuukosa mchezo wa mwezi ujao wa robo fainali wa Ligi ya Mabingwa wa Ulaya dhidi ya Ajax.Mchezaji huyo mwenye umri wa miaka 34 alipata maumivu hayo baada ya dakika 30 wakati timu ya taifa ya Ureno ikicheza mchezo wa kufuzu kwa Kombe la Mataifa ya Ulaya, Euro 2020, dhidi ya Serbia Jumatatu, mchezo ambao ulimalizika kwa sare ya 1-1. Taarifa iliyotolewa na klabu ya Juventus juzi ilisema:  Cristiano Ronaldo alifanyiwa vipimo vya afya, ambavyo vimethibitisha kuwa alipata maumivu madogo upande wa mguu wake wa kulia. Atakuwa chini ya uangalizi na anatarajiwa kufanyiwa vipimo zaidi ili kujua lini atarejea katika mechi za ushindani.  Nahodha huyo wa Ureno aliumia wakati akiwahi pasi na kupata maumivu upande wa kulia wa mguu wakati wa kipindi cha kwanza cha mchezo huo Jumatatu. Mara baada ya kuumia alikwenda katika benchi la wachezaji wa akina na nafasi yake ilichukuliwa na Pizzi.Juventus inakabiliwa na mechi ya Ligi Kuu ya Italia ya Serie A dhidi ya Empoli itakayofanyika Jumamosi, huku mechi dhidi ya Cagliari na AC Milan zitarajia kupigwa mapema mwezi ujao. Baadae kibibi hicho kizee cha Turin kitakabiliana na Ajax katika mchezo wa robo fainali wa Ligi ya Mabingwa wa Ulaya utakaofanyika Amsterdam, Uholanzi Aprili 10.