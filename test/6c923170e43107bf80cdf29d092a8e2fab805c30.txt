 WAKATI Yanga ikishuka dimbani leo kuchuana na Alliance katika mchezo wa robo fainali ya Kombe la Shirikisho la Azam (FA) Kocha Mkuu Mwinyi Zahera ametoa ruksa kwa wachezaji wanaotaka kuondoka.Akizungumza jana, Zahera alisema ameshazungumza na viongozi wa klabu hiyo na kuwataka kutoogopa dhidi ya wale walioonyesha nia ya kuondoka na badala yake wawaruhusu.  Nimewaeleza viongozi kama kuna mchezaji yeyote anatakiwa na timu fulani wasitetereke, wawape ruhusa ya kuondoka wao wenyewe wataona mabadiliko makubwa katika ligi ijayo, alisema.Kauli hiyo ya Zahera imekuja siku chache baada ya kuwepo kwa taarifa za baadhi ya wachezaji wake kuondoka mwishoni mwa msimu akiwemo Ibrahim Ajibu anayedaiwa kurejea Simba. Zahera alisema baada ya kumalizika kwa ligi anatarajia kusajili wachezaji wakubwa watakaoisaidia timu hiyo kufanya vizuri msimu ujao huku akiongeza kuwa anataka kuhakikisha hadi kufika Mei 15 mwaka huu awe amemaliza usajili wake.Alisema sababu ya kutaka kumaliza usajili mapema ni ili apate muda wa kwenda kwenye majukumu ya timu ya taifa ya Congo DR inayotarajia kwenda kuweka kambi Ulaya kwa maandalizi ya fainali za Afrika (AFCON) zinazotarajiwa kufanyika Misri baadaye mwaka huu.Kuhusu mchezo wa leo, Zahera alisema wachezaji wake wako vizuri na tayari kwa mchezo huo huku akihamasisha mashabiki wajitokeze kwa wingi kwani watafurahia ushindi.  Maandalizi yako vizuri na tayari kwa mchezo, naamini mashabiki watakuja kwa wingi kuipa nguvu timu iweze kupata ushindi, alisema.Katika mchezo wa kwanza wa ligi waliocheza hivi karibuni kwenye uwanja huo wa Mwanza Yanga iliibuka na ushindi wa bao 1-0 hivyo unatabiriwa huenda ukawa mchezo mgumu. Vinara hao wa ligi watawakosa nyota wao kadhaa akiwemo Gadiel Michael aliyekwenda Afrika Kusini kufanya majaribio katika klabu ya Superspot, Abdallah Ninja anatumikia adhabu ya kufungiwa mechi tatu, Mwinyi Haji, Ibrahim Ajibu, Juma Mahadhi na Juma Abdul ambao ni majeruhi.