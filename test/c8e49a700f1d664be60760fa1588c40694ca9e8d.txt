 KAMPUNI ya Sigara Tanzania (TCC Plc) imeibuka mshindi katika kipengele cha uzalishaji na kujinyakulia Tuzo ya Usalama na Afya Kazini kwa mwaka 2019, inayoandaliwa na Mamlaka ya Usalama wa Afya Mahala Pa Kazi (OSHA).Tuzo hiyo ilitolewa mwishoni mwa wiki na Waziri wa Nchi Ofisi ya Waziri Mkuu (Sera, Bunge, Kazi, Vijana, Ajira na wenye Ulemavu), Jenista Mhagama katika maadhimisho ya Siku ya Usalama na Afya kazini, ambayo duniani kote huadhimishwa kila ifikapo Aprili 28.Kitaifa ilifanyika jijini Mbeya na kupambwa na maonesho mbalimbali yanayohusu usalama na afya kazini, yaliyoandaliwa na kuratibiwa na OSHA. Waziri aliipongeza TCC Plc kwa kuibuka mshindi.Alisisitiza kwamba serikali itaendelea kusimamia maslahi ya wafanyakazi na usalama wa mfanyakazi mahala pa kazi siku zote.Akizungumza wakati wa tuzo hizo, Msimamizi wa Mazingira, Afya na Usalama, Protas Kangalawe alielezea umuhimu wa programu mpya inayojulikana kama  We Safe  ambayo inaelezea umuhimu wa wafanyakazi kuwa mhimili na msingi wa kila kitu wanachokifanya katika TCC Plc na kuhakikisha kuwa, kila mmoja anapoamka asubuhi kwenda kazini ana uhakika kuwa atarudi nyumbani akiwa salama na afya njema.Amesema TCC Plc inaamini katika usimamizi mzuri wa masuala ya usalama na afya. Amesema wamekwenda mbali zaidi ya sheria inavyotaka kuhusu masuala hayo kazini.Ameongeza kuwa wanazingatia usalama wa makandarasi mbalimbali na wageni wanaotembelea TCC Plc.Kuhusu ajali kazini, alisema TCC Plc inajivunia kutokuwa na ajali inayomzuia mtu kufanya kazi kwa siku 2,664 ambayo ni miaka saba na hii inadhihirisha umakini wa TCC PLc katika masuala ya usalama na afya.Akizungumzia siri ya ushindi wa kampuni hiyo, Ofisa wa Watu na Utamaduni wa Kitengo cha Fidia na Mafao wa TCC Plc, Abel Chinoga amesema kitu ambacho kimewezesha kampuni hiyo kushinda tuzo hiyo ni kutokana na kampuni nyingi, zinajali wafanyakazi wao katika afya ya mwili na kusahau kuhusu afya ya akili, lakini kampuni hiyo imeweka kipaumbele kwenye suala la usalama wa afya ya akili pia.Amesema kampuni hiyo kupitia programu za fidia, mafao, usalama na afya ya mfanyakazi, inajali aina zote za afya yaani afya ya mwili na afya akili.Akizungumza kabla ya kutoa tuzo hizo, Kaimu Mtendaji Mkuu wa OSHA, Hadija Mwenda amesema usalama wa afya mahala pa kazi ni masuala mtambuka, kwani yanamgusa kila mmoja katika sekta zote bila kujali amejiajiri au ameajiriwa.Amewataka waajiri, wafanyakazi na umma kuendelea kutekeleza majukumu yao kwa kuzingatia viwango vya usalama na afya, vilivyowekwa na serikali kwa ajili ya maendeleo ya taifa.