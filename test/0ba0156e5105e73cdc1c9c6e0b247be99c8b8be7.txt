 LEO serikali inatarajiwa kutoa ufafanuzi wa ujenzi wa miundombinu nchini hasa barabara za mikoa na wilaya ambazo zimekuwa zikilalamikiwa na wabunge kwa kuchelewesha mapinduzi ya kilimo vijijini na kuiweka nchi katika mstari sahihi wa uchumi wa kati.Kwa muda wa siku tatu wabunge wamekuwa wakijadili hoja ya bajeti ya Wizara ya Ujenzi, Uchukuzi na Mawasiliano ambapo pamoja na kupongeza miradi ya kimkakati walilalamikia ubovu wa barabara hasa zile ambazo zinafanyiwa huduma na Wakala wa Barabara Vijijini na Mijini (Tarura).Wabunge waliosimama walitaka Waziri mwenye dhamana, Isack Kamwelwe atakapotoa ufafanuzi leo, kueleza barabara hizo ambazo nyingine ni ahadi za marais wa Tanzania, zitafanyiwa kazi lini huku nyingine zikidaiwa hazipo kwenye hotuba ya bajeti.Wabunge ili kuhimiza ahadi za serikali wanatarajiwa kushikilia kifungu cha mshahara wa waziri kwa mujibu wa kanuni ili kupata maelezo muafaka.Aidha, serikali itajibu ushauri wa Kamati ya Kudumu ya Bunge ya Miundombinu ambapo pamoja na mambo mengi ilishauri serikali kuacha asilimia 40 ya mapato ya Mamlaka ya Bandari nchini kwa ajili ya kutekeleza miradi yake ya maendeleo.Aidha, kamati hiyo ilishauri kuharakishwa kwa ujenzi wa bandari kavu ili kupunguza gharama za wateja kufika katika bandari ya Dar es Salaam kutoa mizigo.Pia katika masuala ya uchukuzi kamati ya kudumu ilitaka ujenzi wa reli nchini kushirikisha sekta binafsi na mikopo hasa kwa reli ya kusini kutoka Mtwara hadi Mbambabay na Mchuchuma na ile inayotoka Tanga kupitia Arusha hadi Musoma.Aidha reli nyingine ni kutoka Isaka hadi Rusumo. Hoja nyingine zinazotarajiwa kutawala kwa mujibu wa michango ya wabunge ni ujenzi wa reli ya Kati na ile ya SGR, ya Tazara, ATCL na TTCL hasa deni lake la Sh bilioni 28 ambalo lipo katika taasisi mbalimbali nchini.Ikiwa imetengewa bajeti ya miradi ya maendeleo ya Sh trilioni 4.1 sawa na asilimia 34.46 ya bajeti nzima ya miradi ya maendeleo, upande wa upinzani unataka pia maelezo ya serikali ya takwimu za ajira za kudumu au za muda zilizotokana na uwekezaji unaofanyika katika wizara hiyo. Kambi rasmi ya upinzani inapenda kupatiwa takwimu za ajira za kudumu au za muda zilizotokana na uwekezaji huo... ili watanzania waweze kupima kama fedha za walipa kodi zinaenda kwenye miradi ambayo inaleta matokeo chanya kwa watanzania wote,  alisikika Msemaji Mkuu, Kambi rasmi ya upinzani Wizara ya Ujenzi, Uchukuzi na Mawasiliano, James Mbatia, Alhamisi iliyopita akiwasilisha hotuba yake.Aidha serikali inatarajiwa kueleza namna inavyotekeleza mpango wa pili wa miaka mitano unaotaka makampuni ya ndani katika kupata kazi za ujenzi kuwa asilimia 60 ya thamani ya jumla ya kazi za ujenzi hapa nchini. Jambo ambalo linaonekana litaleta vuta nikuvute ni shughuli za Wakala wa Majengo (TBA) na hasa miradi inayopatiwa. Kambi rasmi ya upinzani inapenda kufahamu hiyo miradi inayotoka wizarani na katika idara na taasisi za serikali inaletwa tu kwa TBA kama zawadi au kuna utaratibu wa kufuata sheria ya manunuzi unafanyika,  amehoji Mbatia.Upande wake serikali pia itatoa ufafanuzi kuhusu kuahirishwa kwa ujenzi wa express way ya Chalinze ambayo wabunge walisema hakuna sababu na badala yake atafutwe mzabuni ajenge na watumiaji walipie.