 NAIBU Waziri wa Maliasili na Utalii, Constantine Kanyasu amekemea taarifa za kupotosha wananchi kuhusu mradi wa ujenzi wa bwawa la kuzalisha umeme la Stiegler kuwa unaharibu Pori la Akiba la Selous.Amesema taarifa hizo si sahihi na amewaomba wananchi kutowaamini wanaotoa taarifa hizo potofu.Kanyasu alisema hayo mwishoni mwa wiki mkoani hapa baada ya kutembelea eneo linalotekelezwa mradi huo.Alisema kuwa bwawa hilo, litakuwa na faida nyingi kwa wahifadhi wa pori hilo na wanyama kupata maji wakiwa huko huko na hivyo kuacha kwenda katika maeneo ya wananchi kwa lengo la kutafuta maji.Alisema kuwa wanyama wamekuwa wakileta madhara kwa wananchi kutokana na kukosa maji, lakini ujenzi huo utapunguza usumbufu wa wanyama kuvamia makazi ya watu.Aliwataka wananchi kutoweka makazi karibu na hifadhi, ili kuepusha muingiliano baina yao na wanyama.Kanyasu alisema kuwa mradi huo, hautakuwa na athari zozote kwenye pori hilo la akiba, kama inavyodaiwa na baadhi ya watu wasioutakia mema mradi huo.Kwamba mradi huo baada ya kukamilika, utakuwa na faida kubwa kwa wananchi kupata umeme wa uhakika, lakini pia kuliingizia taifa fedha za kigeni. Mradi huu ukikamilika utaliingizia taifa fedha nyingi na fedha hizo zitasaidia Mamlaka ya Usimamizi wa Wanayamapori (Tawa) kuongeza ulinzi kwenye bwawa hilo na wanayamapori kwa nguvu kubwa,  alisema.Awali, akitoa maelezo ya mradi kwa Naibu Waziri, Meneja Miradi, Usafirishaji na Uzalishaji kutoka Tanesco Makao Makuu, Florence Gwang ombe alisema kuwa Mradi wa Umeme Rufiji ni mradi wa kimkakati, ambao unafadhiliwa na serikali na unahusisha ujenzi wa ukuta wa zege kubwa, ambao utatumika kuzuia maji.Gwang ombe alisema kuwa pia kutakuwa na ujenzi wa kuta ndogo, ambazo zitasaidia kuzuia maji yasitoroke, ujenzi wa nyuma ya kuzalisha umeme na kituo cha kusafirisha umeme na mabwawa madogo manne, yatakayozuia maji yasitoroke katika bwawa kubwa.Akizungumzia kuhusu jukumu la Wizara ya Maliasili na Utalii, alisema kuwa katika ulinzi na vibali, maandalizi yapo vizuri na kwamba mpaka sasa hawajakwama popote.Kwamba wapo katika mkakati wa kuandaa mpango kulingana na matakwa ya mkandarasi na kuikabidhi na kwamba huduma zote za maji na umeme zimekamilika.