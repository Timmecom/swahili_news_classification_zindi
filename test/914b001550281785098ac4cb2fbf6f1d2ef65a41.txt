 HOMA ya pambano la Ligi Kuu kati ya mabingwa watetezi, Simba na Yanga inazidi kupanda baada ya timu hizo kuingia mafi choni kwa ajili ya maandalizi ya mchezo dhidi yao, utakaochezwa mwishoni mwa wiki hii.Wakati Yanga ikiweka kambi Morogoro, Simba imebaki Dar es Salaam baada ya Kocha Mkuu Patrick Aussems na benchi lake la ufundi kugoma kuweka kambi nje ya mji baada ya kutoka safari ya Kanda ya Ziwa. Mratibu wa Simba, Abbas Ally alisema, benchi la ufundi liliamua timu ibaki Dar es Salaam ili kutowachosha wachezaji, hivyo watakuwa wakiendelea na programu yao ya kawaida.Kwa kawaida kila inapokaribia mechi ya watani, timu hizo kongwe  hukimbia  jiji kwa muda kila mmoja kwenda kujificha mahali na kurejea siku moja au saa chache kabla ya mechi. Mechi ya mwisho kuikutanisha miamba hiyo, Oktoba mwaka jana, timu zote zilienda Morogoro, safari hii Simba ilidaiwa kutaka kwenda Zanzibar kabla ya maamuzi ya benchi la ufundi kutaka timu ibaki Dar es Salaam.Akizungumza na gazeti hili, Mratibu wa Yanga Hafidh Saleh alisema hawana wasiwasi wowote, wachezaji wote wako kambini wakifanya maandalizi mazuri.  Tumeanza mazoezi asubuhi (jana) tunaendelea vizuri, Kocha (Mwinyi Zahera) anaendelea na programu yake kuhakikisha timu inakuwa kwenye kiwango kizuri  tutarejea Jumamosi,  alisema.Yanga itaendelea kumkosa nyota wake Juma Mahadhi aliyefanyiwa upasuaji wa goti. Mchezaji huyo hajacheza mchezo hata mmoja msimu huu baada ya kuumia katika mechi ya Kombe la Shirikisho Afrika dhidi ya USM Alger ya Algeria. Kwa upande wa Simba, itamkosa nyota wake John Bocco aliyepata kadi nyekundu katika mchezo uliopita dhidi ya Mwadui. Mara ya mwisho timu hizo zilipokutana katika mechi ya marudiano ya Ligi Kuu Oktoba mwaka jana, Simba ilishinda bao 1-0 lililofungwa na beki wake Erasto Nyoni.