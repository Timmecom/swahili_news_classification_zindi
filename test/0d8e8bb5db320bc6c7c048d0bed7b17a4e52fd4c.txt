 RAIS John Magufuli amefanya ziara ya kikazi ya siku mbili nchini Malawi, ambapo leo atashiriki na mwenyeji wake, Rais Profesa Arthur Peter Mutharika kufungua Msimu wa Soko la Tumbaku.Rais Magufuli aliwasili katika Uwanja wa Kimataifa wa Ndege wa Kamuzu Banda, uliopo mjini Lilongwe jana akitumia Ndege ya Shirika la Ndege la Tanzania (ATCL) aina ya Air Bus 220-300.Ndege hiyo ni moja ya ndege mbili mpya za aina hiyo, zilizonunuliwa na Serikali ya Tanzania kwa lengo la kuboresha Sekta ya Usafiri wa Anga.Baada ya kuwasili nchini humo, Rais Magufuli aliyeambatana na mkewe, Mama Janeth, na maofisa wengine wa serikali, alipokewa na mwenyeji wake, Rais Mutharika aliyeongozana na mkewe Gertrude Maseko.Baada ya kupokewa, Rais Magufuli alikagua gwaride la heshima na baadaye aliweka shada la maua kwenye mnara wa kumbukumbu ya aliyekuwa Rais wa nchi hiyo, Bingu Mutharika ambaye ni kaka wa Rais wa sasa, aliyefariki dunia Aprili 2012.Baadaye alifanya mazungumzo na mwenyeji wake katika Ikulu ya nchi hiyo na kisha kushiriki dhifa ya kitaifa, iliyoandaliwa kwake na mwenyeji wake Rais Mutharika.Taarifa iliyotumwa kwa vyombo vya habari mapema jana na Kurugenzi ya Mawasiliano ya Rais, Ikulu, imesema leo Rais Magufuli atazungumza na wadau wa zao la tumbaku baada ya kufungua rasmi msimu wa soko la zao hilo.Kwa mujibu wa taarifa hiyo, baada ya tukio hilo, Rais Magufuli ataondoka kurejea nchini, ambapo anatarajiwa kuanza ziara ya kikazi katika Mkoa wa Mbeya na baadaye kushiriki kwenye Maadhimisho ya Siku ya Wafanyakazi Duniani (Mei Mosi), yatakayofanyika kitaifa mkoani humo.