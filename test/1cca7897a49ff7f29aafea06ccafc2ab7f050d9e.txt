 WANARIADHA wa Tanzania wanaoshiriki Michezo ya 12 ya Afrika wameendelea kuchemsha baada ya jana Sarah Ramadhani kushindwa kumaliza mbio za nusu marathoni, imefahamika.Sarah alikuwemo katika orodha ya wanariadha ambao wangeanza mbio hizo na alianza, lakini baada ya kilometa kadhaa za kukimbia, aliamua `kuruka , kujitoa katika mbio.Msemaji wa Riadha Tanzania (RT), Tullo Chambo alisema jana kuwa mwanariadha huyo aliruka baada ya kukimbia kama kilometa 10, lakini hakusema alikuwa akisumbuliwa na nini. Mbali na Sarah mwanariadha mwingine aliyekimbia jana mbio hizo za kilometa 21 ni Natalia Elisante, ambaye alimaliza katika nafasi ya saba kwa kutumia saa 1:14:33 na kushindwa kuwemo katika tatu bora, ambao ndio hupatiwa medali.Mbio hizo za nusu marathoni zilitawaliwa na wanariadha wa Ethiopia, ambao walishika nafasi ya kwanza hadi ya tatu, huku Wakenya wakimaliza wanne na tano katika mbio hizo. Tanzania katika michezo hiyo mbali na riadha, ilipeleka pia timu ya judo, ambayo ilitolewa mapema na tayari ilisharudi nyumbani mikono mitupu.Gabriel Geay alitarajia kukimbia jana mbio za meta 1,500 huku wanariadha wengine wa timu ya Tanzania walikuwa Regina Mpigachai (800), Benjamin Michael na Ali Khamisi Gulam (200-400), ambao nao walitolewa mapema.