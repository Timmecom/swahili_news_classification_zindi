 MCHUNGUZI Mkuu kutoka Taasisi ya Kuzuia na Kupambana na Rushwa (Takukuru), Frank Mkilanya ameieleza Mahakama ya Hakimu Mkazi Kisutu, Dar es Salaam, kuwa dola za Marekani 50,000 zilitumika kumlipa mkandarasi wa Uwanja wa Klabu ya Simba uliopo Bunju.Mkilanya alidai hayo jana mbele ya Hakimu Mkazi Mkuu, Thomas Simba, wakati akitoa ushahidi wake katika kesi inayowakabili vigogo wa Klabu ya Simba, akiwemo aliyekuwa Rais wa klabu hiyo, Evans Aveva.Akijibu swali aliloulizwa na wakili wa utetezi, Nehemiah Nkoko, jinsi dola za Marekani 300,000 zilivyoingizwa katika akaunti ya Aveva zilivyotumika, Mkilanya alidai dola 50,000 zilitumika kumpa mkandarasi wa uwanja na zingine 62,000 zilinunulia nyasi bandia na kiasi kingine kilitolewa na kutumiwa na Aveva kwa matumizi binafsi.Mkilanya ambaye hakutaja matumizi binafsi yaliyofanywa na Aveva, lakini alidai fedha zilizobaki kwenye akaunti hiyo zilitolewa kwa matumizi binafsi.Pia alidai hakupata ripoti za ukaguzi wa ndani na nje zinazohusiana na matumizi ya fedha hizo. Shahidi huyo alikataa kwamba hakuna kiasi chochote cha fedha ambacho kilitumika kuwalipa wachezaji wa klabu hiyo.Alidai katika uchunguzi wake, alibaini viongozi wa klabu hiyo walipeleka nyaraka mbalimbali kwa Mamlaka ya Mapato Tanzania (TRA) kuonesha manunuzi waliyoyafanya ya nyasi bandia.Hakimu Simba aliahirisha kesi hiyo hadi leo kwa ajili ya kuendelea kusikilizwa.Washitakiwa wengine katika kesi hiyo ni aliyekuwa makamu wa rais wa klabu hiyo Godfrey Nyange  Kaburu .Washitakiwa hao wanakabiliwa na mashitaka 10 ikiwemo kula njama, kughushi, kuwasilisha nyaraka za kughushi, kutoa maelezo ya uongo na utakatishaji wa fedha.