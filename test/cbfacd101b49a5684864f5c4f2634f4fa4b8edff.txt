 SIMBA imeendelea kujichimbia kileleni mwa msimamo wa Ligi Kuu Tanzania Bara, baada ya kuifunga Mbao FC kwa mabao 2-1 kwenye mchezo uliochezwa Uwanja wa CCM, Kirumba, Mwanza, jana. Ushindi huo umefanya mabingwa hao watetezi kufikisha pointi 38 wakiiacha Coastal Union kwa pointi nane ambao wana pointi 30, Azam FC ni ya tatu ikiwa na pointi 29.Simba iliwabidi wasuburi mpaka dakika ya 42 kupata bao la kuongoza lililofungwa na Hassan Dilunga aliyepiga shuti kali mbele kidogo na mstari wa kati na kumshinda kipa wa Mbao FC, Abdallah Makangana ambaye jana alikuwa kikwazo kwa Simba kupata bao dakika za mapema kwa kuzuia mipira mingi ya hatari iliyopigwa langoni kwao.Katika mchezo huo uliochezeshwa na mwamuzi Ally Simba wa Geita akisaidiwa na Joseph Pombe na Makame Mdogo, wote wa Shinyanga, hadi mapumziko Simba ilikuwa mbele kwa bao 1-0.Kipindi cha pili Simba waliingia kwa kasi ya kushambulia lango la Mbao na kufanikiwa kupata bao dakika ya 46 lililofungwa na Jonas Mkude akiunganisha mpira wa kona uliopigwa na Ibrahim Ajib. Bao hilo halikuwafanya Mbao wakate tamaa kwani walionekana kubadili mbinu ya kulishambulia lango la Simba kutoka kutumia mipira ya chini na kutumia krosi na kufanikiwa kupata bao dakika ya 53 lililofungwa na Waziri Junior kwa kichwa.Kwa matokeo hayo, Mbao wamesalia katika nafasi ya 14 wakiwa na pointi 18 baada ya kushuka uwanjani mara 17, wakishinda michezo minne, sare sita na kufungwa michezo saba.Kikosi cha Mbao FC kilikuwa: Abdallah Makangana, Datus Peter, Emmanuel Charles/ Paschal Frank dakika ya 85, Babilas Chitembe, Hussein Abdallah, Chilo Mkama, Mussa Haji/ Jordan John dakika ya 54, Rajab Rashid, Kauswa Bernard, Waziri Junior na Adil Sultan/Herbeth Lukindo dakika ya 35.Simba: Beko Kakolanya, Shomari Kapombe, Mohamed Hussein  Tshabalala , Erasto Nyoni, Pascal Wawa, Jonas Mkude, Clatous Chama, Sharaf Shiboub, John Bocco, Ibrahim Ajibu/Rashid Juma dakika ya 85 na Hassan Dilunga/Tairone Santos dakika ya 90.