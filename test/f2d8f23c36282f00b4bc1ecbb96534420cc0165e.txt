 SHIRIKA la Ndege la Uturuki (Turkish Airline), limedhamini safari ya mshiriki mmoja wa Tanzania katika kongamano la kimataifa la waandishi wa habari za michezo litakaloanza Jumatatu Januari 21 mjini Lausanne, Uswisi.Kongamano hilo litakuwa sehemu ya Mkutano Mkuu wa 82 wa Chama cha Kimataifa cha Waandishi wa Habari za Michezo (AIPS) utakaofanyika mjini humo kuanzia kesho hadi Alhamisi ukishirikisha viongozi wa vyama vya michezo kutoka nchi mbalimbali duniani.Akizungumza wakati wa kukabidhi tiketi ya ndege ya kwenda Uswisi na kurudi Dar es Salaam juzi, Meneja wa Kanda wa Turkish Airline, Taylan Saylan alisema kampuni yake ipo mstari wa mbele katika kusaidia masuala yanayohusu michezo. Tunaamini kongamano hilo litakuwa na tija kwa Taifa, hivyo tumekubali kudhamini tiketi ya kwenda Uswisi na kurudi Dar es Salaam kwa mshiriki mmoja wa Tanzania, tunamtakia kila la heri,  amesema.Kwa upande wake Katibu Mkuu wa Chama cha Waandishi wa Habari za Michezo nchini (TASWA), Amir Mhando alisema mshiriki wa kongamano hilo ni Nasongelya Kilyinga ambaye ni Mhariri wa habari za michezo wa gazeti la Daily News na kuishukuru Turkish Airline kwa kutoa tiketi hiyo.Alisema kuwa Kilyinga amepata mwaliko wa kuhudhuria kongamano hilo, ambapo pia kutakuwa na zawadi kwa washindi wa tuzo mbalimbali za waandishi wa habari za michezo.Alisema kila mwaka AIPS inaandaa Mkutano Mkuu na viongozi wa nchi wanachama wake wanahudhuria, wakiwemo wa TASWA, lakini mwaka huu licha ya viongozi wa kawaida kuhudhuria, lakini pia yapo makundi maalum ya wanachama yamealikwa.Mhando aliwaomba waandishi wa habari za michezo nchini kujaza fomu za kuomba uanachama wa AIPS, kwani kuna fursa mbalimbali zinazojitokeza kama hizo.Kilyinga alilishukuru shirika hilo la ndege kwani licha ya muda mfupi alioomba, lakini walifanyia kazi ombi lake, huku pia akiwapongeza viongozi wa TASWA kwa kukubali kumdhamini katika kuomba tiketi hiyo na ushiriki wake wa mkutano wa AIPS. Muda ulikua mfupi sana, lakini namshukuru Katibu Mkuu wa TASWA alifanya jitihada kubwa za kunidhamini ili niweze kuhudhuria kongamano hilo,   alisema Kilyinga ambaye anatarajiwa kuondoka Dar es Salaam alfajiri ya Jumatatu.