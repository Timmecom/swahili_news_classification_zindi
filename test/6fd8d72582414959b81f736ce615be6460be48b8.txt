 MKUU wa Mkoa wa Arusha, Mrisho Gambo amehoji nini kimesababisha wanafunzi wa kidato cha kwanza, wasichaguliwe kuingia Shule ya Sekondari Mwandeti huku idara ya elimu ikidai kuna uhaba wa wanafunzi.Kufuatia utata huo, ameagiza ni lazima mwaka huu shule hiyo ipate wanafunzi wa kujiunga na kidato cha kwanza . Alisema matatizo ya wanafunzi kukosa madarasa ni hujuma, inayofanywa na watu kuhujumu mpango wa elimu bure. Alisema watoto 203 wa Kata ya Mwandeti, watapangiwa shuleni hapo. Alisema taarifa zilizopo zinakinzana, maana taarifa aliyonayo inaonesha kuwa idadi ya wanafunzi yenye uhitaji ni kubwa huku idadi halisi ikiwa na ndogo. Kuna hujuma inafanywa na idara ya elimu Mkoa. Kwanini shule hii ya Mwandeti haijapangiwa wanafunzi huku mnadai wilaya ina upungufu wa madarasa? mkurugenzi lazima uchukue hatua, alisema. Shule nzima inatakiwa kuwa na wanafunzi 1,098, lakini ina wanafunzi 1,500. Alisema idadi hiyo si sahihi, kwani inaweza kuleta mkanganyiko wa fedha za elimu bure.Alisema anashangaa maofisa idara ya elimu wajaze taarifa feki na huku wakikaa ofisini kusubiri taarifa, wakati mambo yenyewe ndio hayo. Mkuu wa Wilaya ya Arumeru, Jerry Muro alisema Mwandeti ni moja ya shule inayofanya vizuri katika ufaulu wa elimu. Pia, alisema shule hiyo ni kweli haijapangiwa wanafunzi wa kidato cha kwanza na alishangaa hata ofisi yake haijui sababu iliyofanya wanafunzi kutopangiwa kujiunga na kidato cha kwanza mwaka 2019.Muro alisisitiza ni lazima baadhi ya walimu wanaofundisha shuleni hapo, wahamishiwe Shule ya Sekondari ya Loskito ili wanafunzi waweze kupata elimu. Awali, Mkurugenzi wa Halmashauri ya Wilaya ya Arusha, Dk Wilson Mahela alisema wataenda kuangalia taarifa halisi ya idadi ya wanafunzi waliopo shuleni hapo na mahitaji ya sasa ili kuhakikisha wanafunzi wanasoma shuleni hapo.