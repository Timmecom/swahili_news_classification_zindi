 WAZIRI Kassim Majaliwa amewataka Wakurugenzi wa Halmashauri zote nchini kufuatilia utendaji kazi wa watumishi kwenye maeneo yao ili kubaini kama wanakwenda kwa wananchi na kuwahudumia ipasavyo.Alisema serikali inahitaji kuona watumishi wa umma wanakwenda kwa wananchi kusikiliza kero na changamoto mbalimbali zinazowakabili ili kushirikiana nao katika kuzipatia ufumbuzi. Kwa mujibu wa taarifa kutoka Ofisi ya Waziri Mkuu, kiongozi huyo alitoa agizo hilo juzi wakati akihutubia wananchi katika mkutano wa hadhara uliofanyika katika kijiji cha Lugagala, wilayani Songea akiwa katika ziara yake ya kikazi mkoani Ruvuma. Rais wetu John Magufuli ni muumini wa maadili na mchapakazi, ndio maana amesisitiza umuhimu wa watumishi wa umma kwenda kuwahudumia wananchi katika maeneo yao, kwani baadhi yao hawana uwezo wa kufikia maeneo ya kutolea huduma,  alisema.Aliongeza kuwa ni vema kwa watumishi wa umma wahakikishe wanapanga muda wa siku tatu kwa wiki kutoka maofisini kwenda kuwahudumia wananchi hususani waishio maeneo ya pembezoni. Pia alitumia fursa hiyo kuwataka wananchi kuendelea kuiamini serikali yao pamoja na watendaji wake waliopo kwenye maeneo mbalimbali nchini kwani serikali inatambua matatizo yao na kuahidi kuwa yatapatiwa ufumbuzi kwa wakati.Alisema serikali haina msamaha na watumishi wazembe, hivyo wananchi waendelee kuwa watulivu wenye imani kwani watahudumiwa na ahadi zote zilizotolewa na Rais Magufuli katika maeneo yao zitatekelezwa. Kadhalika, Waziri Mkuu alimuagiza Mkuu wa Wilaya ya Songea kusimamia kazi ya kuwaondoa wananchi wote wanaoishi na kufanya shughuli za kibinadamu ikiwemo kilimo katika maeneo ya vyanzo vya maji kwa sababu watasababisha vyanzo hivyo vikauke.Awali katika ziara hiyo, Waziri Mkuu aliweka jiwe la msingi katika mradi wa maji wa Luyehela kwenye kijiji cha Muungano Zomba, kuzindua kituo cha kuchotea maji cha kijiji cha Lugagala na kukagua mradi wa ujenzi ya zahanati wa kijiji hicho.Katika mkutano huo ulihudhuriwa na viongozi mbalimbali akiwemo Waziri wa Nchi, Ofisi ya Waziri Mkuu Sera, Bunge, Ajira na Wenye Ulemavu, Jenister Mhagama ambaye pia ni mbunge wa jimbo la Peramiho na Waziri wa Kilimo Japhet Hasunga. Wengine ni Naibu Waziri wa Maji, Jumaa Aweso, Naibu Waziriwa Mambo ya Nje na Ushirikiano wa Afrika Mashariki, Dk Damas Ndumbaro, Mkuu wa Mkoa wa Ruvuma, Christina Mndeme na maafisa wengine wa Serikali.