 WAZIRI wa Maji, Profesa Makame Mbarawa amezishangaa mamlaka za maji ambazo zimeshindwa kuwa na miti ya kutosha au kuwa na msitu wa miti wakati zikijua umuhimu wake katika sekta ya maji.Aidha, ametaka kasi iongezeke katika kukamilisha ujenzi wa jengo la wizara hiyo, ili kuweza kumaliza kwa wakati uliopangwa.Profesa Mbarawa ameyasema hayo alipokuwa amewaongoza zaidi ya watumishi 360 wa wizara yake na Mamlaka ya Majisafi na Majitaka Dodoma (DUWASA), kupanda miti zaidi ya 600 katika eneo la ofisi za wizara hiyo zilizopo Mji wa Serikali, Ihumwa jijini Dodoma.Amesema inashangaza kuona mamlaka ambazo zinajua umuhimu wa miti katika sekta ya maji, zimeshindwa kupanda miti au kuhimiza upandaji wa miti. Nenda Dar es Salaam, DAWASA hawana miti, hata hapa DUWASA hawana miti wakati wanajua umuhimu wake katika sekta ya maji, sasa sisi kama wizara tunataka kuwa mfano wa kuwa na miti mingi na ya kutosha katika eneo letu hili tulilojenga wizara,  amesema.Aidha, alielekeza kutumika kwa teknolojia ya kisasa ya umwagiliaji ili miti yote iliyopandwa iweze kukua, kustawi vyema na kuleta kivuli na hali ya utulivu katika eneo hilo. Tunao wataalamu wa kutosha na wenye uwezo mkubwa, hivyo nawaagiza kutengeneza teknolojia ya umwagiliaji kwa kupangilia muda maalumu wa mashine walizoziweka kujiwasha na kumwagilia miti na si kusubiri mtu atoke kwake aje kumwagilia miti,  alisema.Kazi ya upandaji miti kwenye kiwanja cha wizara, ilihusisha wataalamu wa misitu kutoka Wakala wa Huduma za Misitu nchini (TFS), ambao wametoa miti 600 kati ya zaidi ya 1,000 iliyotengwa kwa wizara hiyo, ikiwa ni mwendelezo wa kampeni ya kulifanya Jiji la Dodoma kuwa kijani.Awali, Katibu Mkuu wa Wizara ya Maji, Profesa Kitila Mkumbo alisema kuwa wizara hiyo imechimba kisima cha maji, kitakachotumika katika umwagiliaji wa miti na bustani za wizara, hivyo miti itatunzwa na kustawi kama ilivyokusudiwa. Kwa kuwa TFS wametuambia kutokana na hali ya hewa ya Jiji la Dodoma, wastani wa miti kukua ni asilimia 35, hivyo tukaona tuchimbe kisima ili wastani wa miti kukua upande hadi kufikia zaidi ya asilimia 95,  amesema.Katika hatua nyingine, Profesa Mbalawa alihimiza kasi zaidi katika ujenzi wa jengo la wizara ili likamilike kwa wakati uliopangwa. Tulipewa mpaka Januari 31, mwaka huu jengo liwe limekamilika, pamoja na kuwa hatua iliyopo si mbaya, lakini kasi inatakiwa kuongezeka kwa sababu muda si rafiki kwani zimebaki siku chache,  amesema.Hivi Karibuni, Waziri Mkuu, Kassimu Majaliwa alipofanya ziara ya kuangalia maendeleo ya ujenzi wa wizara 24 na kuagiza ujenzi ufanyike usiku na mchana. Aliagiza kuwa ifikapo Februari 1, mwaka huu mawaziri, naibu mawaziri na makatibu wakuu ni lazima wawe wamehamia Ihumwa.