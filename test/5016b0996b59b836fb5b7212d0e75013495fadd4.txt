 Waziri wa Viwanda, Biashara na Uwekezaji, Charles Mwijage alisema kiwanda hicho kitakapoanza uzalishaji, kitakuwa kinazalisha tani 120,000 za sukari kwa mwaka.Mwijage alikuwa akijibu swali la nyongeza la Mbunge wa Buyungu, Kasuku Bilango (CCM) aliyetaka kufahamu lini mkoa Kigoma wenye rasilimali nyingi kutajengwa kiwanda.Akizungumzia zaidi juu ya uanzishwaji wa viwanda, Mwijage alisema kiwanda cha Sayona kitajengwa Mkoani Pwani kitasindika matunda tani 25,000 kwa mwaka na kuchukua matunda hayo kutokea Pwani hadi Lushoto mkoani Tanga.Pia alisema kwa sasa kuna mwekezaji anatafuta eneo la kuanzisha kiwanda cha nyama hivyo akamtaka Mbunge wa Viti Maalumu, Taska Mbogo(CCM) kukutana na mwekezaji huyo ili kupatiwa eneo mkoani Katavi.Akijibu swali la msingi la Mbogo aliyetaka kufahamu mpango wa serikali wa kutoa mafunzo ya ujasiriamali kwa wanawake na vijana wa mkoa wa Katavi, Mwijage alisema Shirika la Kuhudumia Viwanda vidogo(Sido) lilitoa mafunzo kwa wajasiriamali 520.Mafunzo hayo yaliyotolewa kati ya mwaka 2007 na 2015 yalikuwa na nia ya kutoa maarifa na kujenga uwezo wa stadi mbalimbali za kazi.Mafunzo hayo yalitolewa katika nyanja za utengenezaji wa mizinga ya nyuki ya kisasa na usindikaji vyakula.Pia utengenezaji wa sabuni, utengenezaji wa chaki, mafunzo juu ya ujasiriamali, utengenezaji wa majiko ya kisasa yanayotumia nishati ndogo, mfumo wa ufuatiliaji wa bidhaa za asali, utengenezaji wa mitambo ya kukaushia mazao ya kilimo yanayotumia nishati ya jua na usimamizi wa masoko.