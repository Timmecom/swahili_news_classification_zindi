 UCHAGUZI mdogo wa Jimbo la Singida Mashariki mkoani Singida lililokuwa likiongozwa na Mbunge wa Chama cha Demokrasia na Maendeleo (Chadema), Tundu Lissu, utafanyika Julai 31, mwaka huu.Mwenyekiti wa Tume ya Taifa ya Uchaguzi (NEC), Jaji Semistocles Kaijage, alisema jana kuwa NEC tayari imetoa Ratiba ya Uchaguzi Mdogo wa Ubunge, Jimbo la Singida Mashariki baada ya Spika, Job Ndugai kuitaarifu tume hiyo uwepo wa nafasi ya wazi ya ubunge katika jimbo hilo katika Halmashauri ya Wilaya ya Ikungi, Singida.Juni 29, mwaka huu, Spika wa Bunge, Ndugai alitangaza Lissu kupoteza sifa ya kuwa mbunge kutokana na kushindwa kuwasilisha kwa Spika tamko la mali na madeni na kushindwa kuhudhuria mikutano saba mfululizo ya Bunge bila ruhusa ya Spika.Hata hivyo indaiwa Lissu yuko Ubelgiji kwa matibabu.Jaji Kaijage alisema amezingatia matakwa ya kifungu cha 37 (1) (b) cha Sheria ya Taifa ya Uchaguzi sura ya 343, kutoa taarifa kwa umma kuhusu uwepo wa uchagu huo mdogo katika Jimbo la Singida Mashariki.Kwa mujibu wa Jaji Kaijage, fomu za uteuzi wa wagombea zitatolewa kati ya Julai 13 hadi Julai 18, mwaka huu, uteuzi wa wagombea utafanyika Julai 18, mwaka huu na kampeni za uchaguzi zitafanyika kuanzia Julai 19 hadi Julai 30, mwaka huu na siku ya uchaguzi itakuwa ni Julai 31, mwaka huu.Kaijage alivikumbusha vyama vya siasa na wadau wote wa uchaguzi kuzingatia sheria, kanuni, maadili ya uchaguzi, taratibu, miongozo na maelekezo ya NEC wakati wa kipindi cha uchaguzi huu mdogo.Lissu amekuwa nje ya Tanzania tangu alipopigiwa risasi Septemba 7, 2017 akiwa Dodoma katika vikao vya Bunge lakini baada ya matibabu Nairobi nchini Kenya na Brussels nchini Ubelgiji, amekuwa akionekana akifanya ziara katika nchi kadhaa za Ulaya na marekani na kuishutumu Serikali ya Tanzania.