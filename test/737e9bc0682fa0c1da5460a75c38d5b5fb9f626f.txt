 TANZANIA imetajwa kuwa nchi ya pili Afrika kuwa na Mahakama Inayotembea, ambayo lengo lake ni kusogeza huduma za mahakama karibu na wananchi hasa maeneo yasiyo na mahakama ili kusikiliza kesi na kuzimaliza.Jaji Mkuu wa Tanzania, Profesa Ibrahim Juma alimweleza Rais John Magufuli aliyekuwa mgeni rasmi kwenye maadhimisho ya kilele cha Wiki ya Sheria nchini yalifanyika jijini Dar es Salaam juzi, kuwa mahakama inayotembea ilianzishwa mwaka 1920 kwa malengo mbalimbali.Profesa Juma aliyataja malengo ya wakati huo ya kuanzishwa kwa mahakama inayotembea kuwa ni: Kumfuata shahidi ambaye hakuweza kufika mahakamani kutokana na sababu za ugonjwa, kuwapunguzia gharama mashahidi na kukifuata kidhibiti au kielelezo ambacho hakikuweza kuhamishika kwa urahisi. Alisema dhana ya mahakama inayotembea ilikuwepo tangu siku za nyuma, ambapo Mahakama Kuu ilitumia behewa la treni kutoa huduma za kimahakama kwenye ukanda ambao treni ilikuwa ikipita.Kwa mujibu Jaji Mkuu, dhana hiyo ya kuwa na Mahakama Inayotembea, pia inamaanisha mahakama katika ngazi fulani kuamua kuhamisha huduma zake na kuzitolea katika sehemu mbalimbali ndani ya mamlaka yake. Alisema kwa mfano Mamlaka ya Rufaa, inaweza kuhamisha shughuli zake kutoka Dar es Salaam na kwenda kwenye kanda fulani au Mahakama Kuu kutoka jijini Dodoma, kuhamishia shughuli zake wilayani Kongwa. Mheshimiwa Rais, ili kupeleka huduma za mahakama karibu na wananchi, yamenunuliwa magari mawili katika awamu ya kwanza kama majaribio (pilot study) yatakayotoa huduma katika mikoa ya Dar es Salaam na Mwanza, hivyo mahakama itahamishia shughuli zake katika chumba maalumu kilichotengenezwa ndani ya gari ambacho kina huduma zote muhimu,  alieleza Profesa Juma.Mkoani Dar es Salaam, mahakama hiyo inayotembea itatoa huduma zake Bunju wilayani Kinondoni, Chanika Wilaya ya Ilala, Buza wilayani Temeke na Kibamba katika Wilaya ya Ubungo, wakati jijini Mwanza itatoa huduma zake Buhongwa na Igoma katika Wilaya ya Ilemela na Busweru wilayani Nyamagana. Jaji Mkuu alisema dhamira yao ya baadaye ni kuwa na magari ya aina hiyo nchi nzima, ili kuwapunguzia wananchi kero ya kusafiri umbali mrefu kutafuta huduma za mahakama. Alisema mahakama hizo zitakuwa chini ya mamlaka husika za mahakama za Mwanzo au Wilaya na mahakimu husika tayari wameshapewa mafunzo kwa ajili ya kuwahudumia wananchi kupitia mahakama hizo.Spika wa Bunge, Job Ndugai alisema wazo la kuwa na Mahakama Inayotembea, lilipofika kwenye kamati husika ya Bunge, lilizua mjadala mkubwa kutokana na wabunge kutaka kujua ni wapi mahakama za aina hiyo, ziliwahi kutumika ili waende wakapate uzoefu kwanza. Ndugai alisema mahakama zinazotembea zimewahi kutumika nchini Bangladesh, Guatemala na Afrika Kusini. Kwa upande wake, Mkurugenzi wa Usimamizi wa Mashauri, Eva Nkya alisema magari hayo kila moja yamenunuliwa kwa Sh milioni 470 ambao ni mkopo nafuu kutoka Benki ya Dunia.Gazeti hili lilipata fursa ya kuingia ndani ya Mahakama hiyo Inayotembea na kupata maelezo ya vitu mbalimbali vilivyomo ndani yake kutoka kwa Msaidizi wa Sheria wa Jaji, Moses Ndelwa. Ndelwa alisema mahakama hiyo inayotembea ina hadhi ya Mahakama ya Mwanzo na Wilaya na ndani yake kuna kiti kimoja na meza moja kwa ajili ya kutumia hakimu wakati akisikiliza kesi, meza moja na viti viwili vya kukaa walalamikaji, walalamikiwa na mashahidi.Awali, Jaji Mkuu alimweleza Rais Magufuli kuwa chini ya mradi wa maboresho unaofadhiliwa na Benki ya Dunia (WB), Mahakama iko mbioni kuanzisha mafunzo maalumu kwa mahakimu wakazi 503 kutoka Mahakama za Mwanzo, Mahakama za Wilaya na Mahakama za Hakimu Mkazi.Alisema mafunzo hayo maalumu yatahusu uandishi wa hukumu, utoaji wa adhabu na ukazaji wa hukumu. Profesa Juma alisema kwa kuwa Mahakama za Mwanzo zinatumiwa na wananchi wengi mijini na vijini, katika kipindi cha mwaka jana, Mahakama za Mwanzo zilipokea jumla ya mashauri 176,652 na zilimaliza mashauri 175,572, lakini pia mahakama hizo zilisajili asilimia 73.3 ya mashauri yote yaliyosajiliwa mahakamani katika mwaka jana.