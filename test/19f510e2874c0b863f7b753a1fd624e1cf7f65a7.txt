 MAMLAKA ya Mji Mdogo wa Rujewa uliopo wilayani Mbarali, imepokea msaada wa Sh milioni 14 kutoka kwa mbunge wa Mbarali, Haroon Pirmohamed kwa ajili ya ukarabati wa miundombinu kwenye shule za msingi ikiwemo ujenzi wa vyoo.Mgawanyo wa fedha hizo ni Sh milioni mbili kwa kila mtaa ambapo mamlaka hiyo ina jumla ya mitaa saba. Akizungumza kwenye kikao cha Baraza la Mamlaka ya mji mdogo ya Rujewa, Mwenyekiti wa baraza hilo, Chameta Godigodi alimpongeza mbunge wa jimbo hilo kwa kuwajali wakazi wa mitaa ya mji wake, akisema amewapunguzia mzigo wa kuchangia michango kwa ajili ya shule za msingi zilizopo.Alisema awali kulikuwa na michango kwa ajili ya ujenzi na ukarabati wa miundombinu shuleni na ililazimu kila mwananchi kuchangia na ndipo mbunge huyo alichukua uamuzi wa kuwapunguzia mzigo wa michango kwa kuahidi kutoa Sh milioni mbili kwa kila mtaa.  Yapo mambo mengi yanayopaswa kutekelezwa, kuna ujenzi wa vyumba vya madarasa lakini pia tuna suala la vyoo kwa shule zetu za msingi, alisema.Kwa upande wake, Mtendaji wa Mamlaka ya mji mdogo wa Rujewa Tuntufye Chamba alisema fedha hizo tayari zimeingizwa kwenye akaunti za shule moja kwa moja kama ilivyopangwa awali. Alisema awali kulikuwa na mlundikano wa michango kwa ajili ya ukarabati wa miundombinu hususani ujenzi wa vyoo katika shule za msingi kutokana na changamoto ya uhaba iliyopo. Shule zetu zina uhitaji mkubwa wa matundu ya vyoo kwa kuwa yaliyopo hayatoshelezi mahitaji. Tutahakikisha tunasimamia ili matumizi yawe yaliyolengwa na si vinginevyo, alisema. Akizungumzia msaada huo, Katibu wa Mbunge wa Mbarali, Lyda Lubida alisema mchango huo ni mwendelezo wa michango ya mbunge huyo inayolenga kuwapunguzia wananchi mzigo wa michango wanayotakiwa kuchangia.