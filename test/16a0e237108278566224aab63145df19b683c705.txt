 Hiyo ni kutokana na huduma za kifedha zinazotolewa na benki ya CRDB, Fahari Huduma ambazo zimesambaa katika vijiji vyote, hivyo kulifanya taifa la Tanzania kuongoza katika nchi za Afrika ya Mashariki kufikisha huduma za kifedha katika maeneo mengi ya vijijini.Pongezi hizo zimetolewa na Mwenyekiti wa Kamati ya Mambo ya Nje wa Bunge la Sweden, Kenneth Forslund aliyeongoza ziara ya wabunge wa nchi hiyo kukagua shughuli mbalimbali za maendeleo wanazofadhili nchini.Forslund ameisifu Tanzania kwa jinsi inavyotumia vizuri misaada ya kimaendeleo ya Sweden katika kutimiza malengo yaliyokusudiwa, na moja ya taasisi zilizofadhiliwa na Sweden ni FSDT inayoifadhili benki ya CRDB kusambaza huduma za kibenki za Fahari Huduma.Ofisa Uendeshaji wa CRDB Microfinance, Samson Keenja alisema baada ya kugundua kuwa upatikanaji wa huduma za kibenki nchini umewafikia wananchi wachache tena wa mijini tu, ndipo kwa kushirikiana na Mfuko wa Kuendeleza Sekta ya Fedha (FSDT) walianzisha Wakala wa Huduma za Kifedha na CRDB kuanzisha huduma ya Fahari Huduma ambayo mawakala wake wametapakaa mpaka vijijini hivyo kusogeza huduma ya kifedha karibu na wananchi.Mkurugenzi Mkuu wa FSDT, Sosthenes Kewe alisema Mfuko huo unalenga katika kupanua wigo wa upatikanaji wa huduma za kifedha kuwafikia watu wengi zaidi na wameshirikiana na CRDB katika usambazaji wa huduma hizi.Alisema huduma za kifedha ni muhimu katika kuendesha maisha ya wananchi, ni muhimu katika ukuzaji na uendelezaji biashara ndogondogo na za kati, katika ukuaji wa uchumi, utengenezaji ajira na upunguzaji umasikini.Wajasiriamali Mainda Mwakalinga na mumewe, Frank Mwakalinga ambao ni waendeshaji wakala wa Fahari Huduma eneo la Kibamba, Dar es Salaam waliishukuru benki ya CRDB kuwasogezea huduma za kifedha karibu na maeneo yao, kwa sababu kabla ya hapo, watu wa Kibamba walilazimika kusafiri hadi Mbezi Mwisho au Kibaha mkoani Pwani kupata huduma za kifedha, lakini sasa CRDB imewaletea huduma mpaka mlangoni.Naye Mkuu wa Kitengo cha Ushirikiano na Maendeleo kwenye Ubalozi wa Sweden nchini, Maria Van Berlekom alisema wabunge hao wa Sweden wamekuja kujionea hali halisi ya matumizi ya fedha za misaada ya kimaendeleo inayofadhiliwa na Sweden ili kujiridhisha kama misaada yao inatumika vizuri na kwa malengo yaliyokusudiwa.CRDB Microfinance ni kampuni tanzu ya benki ya CRDB inayojishughulisha na huduma mbalimbali ikiwemo utoaji wa mikopo kwa wajasiriamali wadogo na wa kati, huduma za bima, ushauri wa kiuchumi na ndiye msambazaji mkuu wa huduma za Fahari Huduma hadi vijijini.