 POLISI mkoani Morogoro inawashikilia watu watano kwa tuhuma za uporaji na kumteka nyara dereva wa pikipiki aliyetambuliwa kwa jina la Mussa Tuma (31), mkazi wa Msamvu, Manispaa ya Morogoro. Imedaiwa kuwa miongoni mwao wawili ni wahalifu sugu ambao waliwahi kufungwa jela mkoani Dodoma.Kamanda wa Polisi Mkoa wa Morogoro, Wilbroad Mutafungwa alisema tukio hilo lilitokea mnamo Desemba 12, mwaka huu, majira ya saa tano usiku eneo la Nanenane Manispaa ya Morogoro.Alisema kuwa Mussa alikuwa akiendesha pikipiki yake aina ya Haojue yenye namba za usajili MC 226 CAQ na ghafla ilikuja gari ndogo aina ya Toyota Mark II nyeupe yenye namba za usajili T 691 ASA mali ya Robert Mondu, mkazi wa Dar es Salaam ikiwa na watu watano na kumsimamisha bodaboda huyo. Kamanda Mutafungwa alisema, baada ya kumsimamisha kisha walitoka watu watatu na kumpora pikipiki yake na kuondoka na mmoja wao na wale waliobaki walimshikilia na kumfunga kamba mikono yake na kumwingiza katika gari hiyo na kuondoka naye. Katika kujitetea bodaboda huyo alitoa miguu yake nje ya dirisha kitendo kilichoamsha hisia tofauti kwa baadhi ya bodaboda na kuanza kulifuatilia gari hilo wakishirikiana na Polisi na hatimaye wahalifu hao waliitekeleza gari pamoja na bodaboda huyo kisha wao kukimbia,  alisema Kamanda Mutafungwa. Kamanda alisema, upelelezi na msako mkali uliokuwa umefanyika walifanikiwa kuwakamata watuhumiwa hao watano waliohusika na uhalifu huo wakiwa na pikipiki namba MC 142 BHG SunLG na nyingine MC 418 AZJ zinazotumika kufanikisha uhalifu wao.Alisema watuhumiwa wawili kati yao ni wahalifu sugu wa wizi wa pikipiki na walishawahi kufungwa kwa makosa ya wizi wa pikipiki mkoani Dodoma. Aliwataja watuhimiwa hao wawili ni Rajabu Iddy (32) bodaboda, mkazi wa Mwembesongo pamoja na Hussein Shomari (38) mkazi wa Msamvu, wote katika Manispaa ya Morogoro. Kamanda Mutafungwa aliwataja watuhumiwa wengine ni Hassan Hussein (22), Iddi Bahati (25) wote wakiwa ni wakazi wa Mwembesongo, Manispaa ya Morogoro pamoja na Karim Said (20) mkazi wa Mikumi Ruaha, wilayani Kilosa na wote hao wanaendelea kuhojiwa na hatua za kuwafikisha mahakamani zinafuata baada ya kukamilika kwa upelelezi.