 KOCHA Mkuu wa Simba ya Dar es Salaam, Patrick Aussems amesema licha ya wachezaji wapya kuonesha ubora katika mchezo wa juzi dhidi ya Power Dynamos ya Zambia, bado kuna vitu anahitaji kuboresha kuelekea katika mchezo wa Ligi ya Mabingwa Afrika dhidi ya UD Songo ya Msumbiji.Katika mchezo huo wa kimataifa wa kuadhimisha wiki ya Simba, wekundu hao wa Msimbazi waliibuka na ushindi wa mabao 3-1 huku wachezaji wapya wakionekana kuwakosha mashabiki kutokana na ubora.Akizungumza baada ya mchezo huo, Aussems amesema wakati wakiwa kwenye maandalizi kuna wachezaji saba hawakuwemo hivyo, anahitaji kutengeneza muunganiko mzuri wa kikosi kabla ya kesho kuwafuata wapinzani wao Msumbiji. Kuna vitu tunahitaji kuboresha na kuweka mambo sawa kabla ya kwenda kuwavaa Msumbiji kwa sababu tulikuwa kwenye maandalizi huku wakikosekana wachezaji saba waliokuwa wanatumikia timu ya taifa, alisema.Wachezaji wao waliokuwa wanatumikia timu ya taifa, ambao hawakucheza kwenye tamasha lao juzi ni kipa Aishi Manula,Gadiel Michael, Erasto Nyoni, John Bocco, Hassan Dilunga, Jonas Mkude na Ibrahim Ajibu.Kocha huyo alisifu kiwango cha wachezaji wapya kilikuwa bora na walionesha ubunifu, huku akisema  kimebalansi  kuliko cha msimu uliopita.Kuhusu wapinzani waliocheza nao, amesema hawakuwa wabaya kilikuwa kipimo kizuri kwao.Simba itakuwa ugenini dhidi ya Songo Jumapili katika mchezo wa awali kisha baada ya mchezo huo, watarudi Dar es Salaam kujiandaa na mchezo wa marudiano.Kocha wa Power Dynamos, Fordson Kabole amesema amefurahi kupata mwaliko kwa wekundu hao ambao wana uzoefu mzuri na mechi za kimataifa.Amesema ujio wao kuna kitu wamejifunza na watakwenda kufanyia kazi katika kukuza jina lao na alishangazwa sana na wingi wa watazamaji katika mchezo dhidi ya wenyeji wao.