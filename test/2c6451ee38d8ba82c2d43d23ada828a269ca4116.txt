 TIMU za Yanga ya Tanzania na Bandari ya Kenya zimejiweka pabaya katika mbio za kusaka nafasi ya kucheza hatua ya makundi ya michuano ya Kombe la Shirikisho Afrika bada ya kupoteza mechi zao za kwanza za mchujo.Yanga wenyewe wakicheza katika Uwanja wao wa CCM Kirumba jijini Mwanza, walijikuta wakichapwa mabao 2-1 na Pyramids FC ya Misri na hivyo kuwa na kibarua kigumu cha kupindua matokeo katika mchezo wa marudiano utakaofanyika Jumapili Misri.Bandari, wenyewe walipokea kichapo cha mabao 4-2 na Horoya ya Guinea katika mchezo uliochezwa ugenini na hivyo kuhitaji ushindi mkubwa watakapocheza nyumbani ili kutinga hatua ya makundi.Hata hivyo, Gor Mahia wenyewe katika michuano hiyo walitoka sare ya 1-1 na DC Motema Pembe ya Jamhuri ya Kidemokrasia ya Congo katika mchezo uliofanyika kwenye Uwanja wa Moi Kasarani nchini Kenya. Kimahesabu, Yanga wanahitaji angalau ushindi wa kuanzia mabao 2-0 ili kutinga hatua ya makundi ya Kombe la Shirikisho la Afrika, kazi ambayo sio nyepesi.Timu zingine za ukanda huo zinazoshiriki kwenye michuano hiyo, Proline FC ya Uganda ilikuwa ugenini na kufanikiwa kupata sare ya kufungana mabao 2-2 dhidi ya mwenyeji wao, Al Nasir Benghazi ya Libya.