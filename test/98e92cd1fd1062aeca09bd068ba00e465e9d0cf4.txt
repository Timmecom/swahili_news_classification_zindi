 ALIYEKUWA Rais wa Shirikisho la Soka Tanzania (TFF) Jamal Malinzi ameiomba Mahakama ya Hakimu Mkazi Kisutu kumuachia huru kwa sababu hana hatia katika mashitaka 16 yanayomkabili ikiwemo ya utakatishaji fedha.Malinzi alidai hayo jana mbele ya Hakimu Mkazi, Maira Kasonde wakati akijitetea.Akiongozwa na Wakili Richard Rweyongeza, Malinzi alidai kuwa hakuwahi kushiriki kutakatisha fedha zozote za TFF wala taasisi nyingine maisha yake yote.Alidai katika mashitaka ya utakatishaji yanaonesha kwamba alitakatisha Sh 43,100,000 kutokana na mashitaka ya kughushi ambayo mahakama hiyo haijamuona kuwa na kesi ya kujibu.Pia alidai jumla ya fedha zilizoandikwa kwenye mashitaka ya kughushi si Sh 43,100,000 badala yake ni Sh 37,100,000 hivyo idadi iliyowekwa kwenye mashitaka hajui imetokea wapi.Malinzi alidai fedha anazodaiwa kuzitakatisha alizipata kwa utaratibu halali wa TFF kwani zipo nyaraka mbalimbali zilizowasilishwa mahakamani hapo ikiwemo risiti na nyaraka za benki zinazothibitisha kwamba alipokea fedha kihalali.Alidai mpaka Desemba 31,2016 yeye ndio anayeidai TFF na kwamba katika mashitaka ya 15 hadi ya 26 ni ya kujipatia fedha kwa njia ya udanganyifu na sio ya kughushi.Aliendelea kudai mashitaka ya kughushi aliyonayo hayajaonesha kama alipata kitu chochote kutokana na makosa hayo.Malinzi alidai alifanya mabadiliko ya mtia saini kutoka Edger Masoud kwenda kwa Nsiande Mwanga kihalali kwa mamlaka aliyopewa kwa mujibu wa Katiba na kanuni za TFF.Alidai si mamlaka ya Kamati ya Utendaji kujadili mtia saini badala yake ni Rais ndio anateua mtia saini na kupeleka katika bodi ya maamuzi kwa ajili ya kujadili na kisha hupelekwa benki. Nilisaini maamuzi ya kubadili mtia saini kwa mujibu wa katiba ya TFF kuonesha kuwakilisha shirikisho. Sikunufaika na kitu chochote kutokana na kubadilisha mtia saini badala yake mabadiliko haya yalinufaisha wengi,  alidai Malinzi.Pia alidai muhtasari wa Juni 5,2016 uliowasilishwa mahakamani hapo si sahihi na kwamba orodha sahihi ya wajumbe waliohudhuria kikao cha TFF inapatikana kwenye kitabu cha muhtasari na kwamba katika kikao hicho, mashahidi waliokuwepo hawakuhud-huria.Alidai Mwanga hakuhusika kwa namna yoyote kuandaa maamuzi ya bodi na wala hakushiriki katika kufanya maamuzi kwani alikuwa mwajiriwa kama wengine.Washitakiwa wengine katika kesi hiyo ni aliyekuwa Katibu Mkuu wa TFF, Selestine Mwesigwa, Mhasibu Nsiande Mwanga na Karani Flora Rauya.Kesi hiyo ya jinai namba 213 ya mwaka 2017 washitakiwa hao wanakabiliwa na mashitaka 20 yakiwamo ya kula njama, kughushi, kujipatia fedha kwa njia ya udanganyifu na utakatishaji wa fedha, Dola za Marekani 173,335.Malinzi, Mwesigwa na Nsiande wapo rumande kwa sababu mashitaka ya utakatishaji fedha kuwa miongoni mwa mashitaka ambayo kwa mujibu wa sheria hayana dhamana huku Rauya akiwa nje kwa dhamana.