 MVUTANO wa wapi kujengwe Hospitali ya Halmashauri ya Wilaya ya Iringa umehitimishwa na Mkuu wa Mkoa wa Iringa, Ally Hapi baada ya kuagiza ijengwe katika Kijiji cha Igodikafu, Pawaga kwa kuzingatia sababu zilizotolewa na wataalamu.Agizo hilo linafuta uamuzi uliofanywa na Baraza la Madiwani wa halmashauri hiyo mwaka 2016 la kujenga hospitali hiyo katika Kijiji cha Ihemi wilayani humo. Kabla ya agizo hilo, uliibuka mvutano baina ya madiwani wa halmashauri hiyo na watendaji wake waliokuja na wazo jipya la kujenga hospitali hiyo katika kijiji cha Igodikafu, Pawaga kwa kuzingatia hali ya magonjwa na upatikanaji wa huduma ya afya katika ukanda huo.Mvutano huo kwa mujibu wa mkuu wa mkoa huyo ulielekea kuihatarisha halmashauri hiyo kunyang anywa Sh bilioni 1.5 zilizotolewa hivi karibuni na serikali kwa ajili ya hatua ya awali ujenzi wa hospitali hiyo inayotakiwa kukamilika ndani ya miezi nane tangu fedha hizo zitolewe. Katika kuinusuru halmashauri hiyo na hatari hiyo, Katibu Tawala wa Mkoa wa Iringa, Happiness Seneda aliunda timu ya wataalamu waliotembelea maeneo mawili yaliyopendekezwa na madiwani na wataalamu ili kujiridhisha wapi hasa pana sifa za kujenga hospitali.RC pamoja na wasaidizi wake pia walitembelea maeneo hayo. Akitoa agizo la kujenga hospitali hiyo katika Kijiji cha Igodikafu badala ya Ihemi, Hapi alitaja sababu tano akisema ndio msingi unaopaswa kusimamiwa na pande zote zinazovutana katika kukubaliana na mabadiliko hayo. Alitaja sababu hizo kuwa ni umbali akisema Ihemi ipo jirani na vituo vikubwa vya kutolea huduma ikilinganishwa na Igodikafu, tofauti ya hali ya hewa kati ya Ihemi na Igodikafu ambako kuna mlipuko wa magonjwa mengi. Zingine ni maslai mapana ya wananchi wa halmashauri hiyo na ukanda huo na miundombinu ya barabara akisema pamoja na umbali Igodikafu ina changamoto ya miundombinu hiyo.Alimuagiza mkurugenzi wa halmashauri hiyo kuanza mara moja kuandaa taratibu zote za msingi ili ujenzi huo uanze na akawaahidi madiwani hao kwamba viongozi wa mkoa na wilaya watasaidia kutoa msaada wa ufafanuzi wa mabadiliko hayo kwa wananchi ili kuondoa lawama. Akizungumzia mabadiliko hayo, Diwani wa Kata ya Kihorogota, Ponziano Kayage alisema;  Tumepokea vizuri maelekezo ya mkuu wa mkoa na tutayatekeleza kwa maslai ya watu wetu kwasababu maeneo yote yako ndani ya mipaka ya halmashauri yetu.  Naye Diwani wa Kata ya Idodi, Onesmo Mtatifiko aliunga mkono maelekezo ya mkuu wa mkoa akisema wakati wakifanya baraza la madiwani mwaka 2016 kuna mambo ya kitaalamu ambayo hawakuyazingatia ambayo kimsingi  tunaona haja ya kuyazingatia. 