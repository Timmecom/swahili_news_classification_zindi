 WAZIRI wa Nishati, Dk Medard Kalemani amewatimua kazini Mhandisi Faustina Tuya na Mtaalamu Msaidizi wa Ushauri na Ufundi, Gady Eliya katika mradi wa Wakala wa Kusambaza Umeme Vijijini (REA) katika kijiji cha Kimnyaki wilayani Arumeru mkoani Arusha.Akizungumza na wananchi katika jana Viwanja vya Shule ya Msingi Olimringaringa Kata ya Kimnyaki juzi, Waziri Kalemani aliagiza wataalamu hao wawili waondoke mara moja kwenye kazi hiyo kwani wameshindwa kumsaidia mkandarasi wa kampuni ya Nipo Group na hawawezi kwenda na kasi ya mradi huo. Sitaki kuwaona hapa hawa watu wawili waondoke kuanzia leo na kesho waje wengine kumsaidiana na huyu mkandarasi, sababu ninachotaka wananchi wapate umeme kwa wakati, haiwezekani miezi minne tangu mradi huu wa REA awamu ya tatu, lakini hadi leo vijiji viwili kati ya 13 ndivyo vimewekwa umeme,  alisema.Pia alimwagiza mkandarasi wa kampuni ya Nipo Group anayetekeleza mradi huo katika Wilaya ya Longido na Arumeru,ambako kote alifaya ziara ya kukagua miradi, kuhakikisha ndani ya siku kumi anaunganisha umeme kwenye vijiji kumi vya kila wilaya hizo, vinginevyo naye atatumbuliwa.Dk Kaleman alimwagiza Meneja wa Tanesco Wilaya ya Arumeru na Wilaya ya Longido, kumfuatilia mkandarasi huyo ili akishindwa ndani ya siku hizo alizotoa kutimiza agizo hilo apewe barua ya kusitisha mkataba wake. Alisema kazi hiyo wamepewa wakandarasi wazawa ili kuwapima kama wanaweza kuendana na kasi ya Rais John Magufuli na endapo watashindwa miradi hiyo itapewa Tanesco kwa sababu wana uwezo wa kuitekeleza wenyewe.Aidha alisema hatapenda katika kazi za uwekaji umeme huo kwenye vijiji vya miradi aone au kusikia shughuli za ubebaji nguzo, uchimbaji mashimo au kubeba nyaya zinafanywa na vibarua kutoka nje ya eneo husika, bali zifanywe na vijana wa maeneo ya mradi ili nao wapate vipato. Pia alisema hatapenda kuona mfanyakazi wa Tanesco akijihusisha na suala la ufungaji nyaya kwenye nyumba za watu bali zifanywe na wataalamu na iwapo atapata taarifa kuwa kuna wafanyakazi wa shirika hilo wamehusika, atawatumbua mara moja. Lakini naagiza pia mnapoandikisha wateja wapya hawa wekeni mezani gharama za kufungiwa umeme huu Sh 27,000 na vifaa maalumu vya kuwezesha umeme ndani ya nyumba ndogo vya Umeta bila kuunganisha nyaya, ili mteja achague tangu siku ya kwanza. Alisema vifaa kama Umeta watazitoa bure kiasi cha mita 250 na wale watakaoomba kuunganishiwa umeme baadaye ndio watalazimika kununua kwa gharama isiyozidi Sh 36,000. Alitoa wito kwa Zahanati,nyumba ndogo, vituo vya Polisi kuunganisha umeme kwa kutumia Umeta, badala ya kuingia gharama ya kuunganisha nyaya.