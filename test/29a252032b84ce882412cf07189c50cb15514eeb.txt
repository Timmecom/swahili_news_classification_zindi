 HOSPITALI ya Taifa Muhimbili (MNH) imeshauriwa kuweka milango ya dharura katika wodi ya wagonjwa wa akili ili kuwawezesha watumishi wake kufanya kazi katika mazingira rafiki. Muuguzi hospitalini hapo, Sofia Sanga alitoa ushauri huo wakati akizungumza na waandishi wa habari kwenye kongamano la kwanza la kisayansi linalohusu utafiti na ufumbuzi lilifanyika katika Hospitali ya Muhimbili-Mloganzila, jijini Dar es Salaam. Sanga alisema katika utafiti alioufanya uliohusu changamoto wanazozipata watumishi wanaofanya kazi katika kitengo hicho cha akili, mlango wa dharura ni muhimu kwa kuwa baadhi ya wagonjwa wa akili wakati mwingine wamekuwa wakiwapiga wahudumu, kuwatemea mate na kuwatukuna.  Katika utafiti tuligundua mazingira tunayofanyia kazi watumishi katika kitengo cha wagonjwa wa akili ndiyo hatarishi kwa kuwa Muhimbili hakuna mlango wa dharura pia kuna uhaba wa wafanyakazi kwani muuguzi mmoja hukaa na wagonjwa 30,  alisema. Alisema athari zake ni kwamba baadhi ya wauguzi wanahama na wengine kutaka kugoma kutoa dawa kwa wagonjwa hao. Alishauri hospitalini hapo kuwekwe milango ya dharura na kuongeza wafanyakazi, ikiwa ni pamoja na wauguzi kusomea afya ya akili, pia kuwe na mafunzo ya kushughulika na wagonjwa hatarishi. Naye Mwenyekiti wa Bodi hospitalini hapo, Profesa Charles Majinge wakati akifungua kongamano hilo alisema utafiti na ufumbuzi ndio mwelekeo wa dunia nzima katika kuhakikisha huduma za afya zinazotolewa zina tija na rasilimali zinatumika vizuri. Alisema tafiti nyingi zimeonesha kuwa kutengeneza miongozo na vipaumbele kwenye sekta ya afya ambavyo vimetokana na tafiti zilizofanyika kwenye eneo husika, huokoa fedha nyingi. Alisema katika kuhakikisha huduma bora inatolewa pamoja na uhaba wa rasilimali watu na rasilimali fedha, ni muhimu kutafuta njia mbadala zenye uwezo wa kupata matokeo ya kiafya mazuri pasipo kutumia rasilimali hizo kwa wingi. Mkurugenzi Mtendaji wa MNH, Profesa Lawrence Museru alisema wataalamu wa afya hawawezi kutoa tiba kama hawajui ni nini kinachomsumbua mgonjwa.