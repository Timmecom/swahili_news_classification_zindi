 WAZIRI wa Mambo ya Ndani ya Nchi, Kangi Lugola amesema misikiti na makanisa nchini ambayo yatashindwa kwenda kufanyiwa uhakiki, yatachukuliwa hatua kwa mujibu wa sheria.Lugola aliyazungumza hayo katika mkutano wa hadhara wa wananchi wa Kijiji cha Mwiseni, Kata ya Butimba, Jimbo la Mwibara Wilaya ya Bunda mkoani Mara jana. Alifafanua kuwa uhakiki huo ni lazima na unalenga kuzifuatilia taasisi hizo za dini kujua utendaji wake wa kazi kama unaendana na sheria za usajili.Alisema serikali haikuweza kuendelea na usajili wa makanisa na misikiti pamoja na taasisi za kiroho nchini, wakati kwa hivyo ikaona ifanye uhakiki kwanza kwa lengo la kujua taasisi hizo zinaweza sawa na sheria za usajili. Tuhakikishe tunaendesha makanisa na misikiti na hizi taasisi za kiroho na kijamii kwa mujibu wa masharti ambayo mmesajiliwa kufanya, na pale ambapo utakuta, kanisa lolote, msikiti wowote, taasisi ya kiroho yoyote inafanya shughuli zake kinyume ne kusajiliwa kwake, kujihusisha na mambo ambayo hawaruhusiwi, sisi kama wizara tumeapa kumsaidia Mheshimiwa Rais tutachukua hatua kwa mujibu wa sheria na utaratibu,  alisema.Aidha, aliwatoa hofu wananchi kutokana na kuwepo kero ya upatikanaji wa Vitambulisho vya Taifa, alisema hakuna mwananchi atakayekosa kitambulisho hicho na mwanzoni mwa wiki hii amewaelekeza mamlaka ya Vitambulisho vya Taifa (NIDA), kutoa namba kwa wakati ili wafanyiwe na usajili wa simu zao za mkononi. Narudia tena, kitambulisho ni haki ya kila mwananchi na hakuna atakayekosa kitambulisho cha taifa, pia nimewaelekeza NIDA waniletee takwimu za wilaya zote ili kujua ukubwa wa tatizo la usajili wa vitambulisho hivyo unavyoendelea,  alisema Lugola. Pia, waziri huyo alisema Tanzania ina amani kwa sababu ina utamaduni wa kuwa na amani, hivyo asitokee mtu akaharibu utamaduni huo ambao nchi inaendelea kuhudumisha. Ndugu zangu wana Mwiseni, Mwibara, amani tulionayo ndiyo inatuwezesha leo tunalima vizuri, tunavua samaki, leo tunakula vizuri, leo tunafanya shughuli mbalimbali za maendeleo, hivyo tuendelee kuitunza amani hii,  alisema Lugola. Aliongeza kuwa wizara yake kupitia Jeshi la Polisi ipo imara, Serikali ya Rais John Magufuli ipo imara na inaendelea kuwalinda Watanzania mahali popote walipo nchini, na hakuna mtu atakaye ivunja amani hiyo.