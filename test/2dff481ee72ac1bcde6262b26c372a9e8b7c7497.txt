 WAZIRI Mkuu Kassim Majaliwa amefungua jengo la Taasisi ya Sayansi na Teknolojia ya Karume(KIST), Wilaya ya Magharibi B mjini Unguja ililogharimu Sh bilioni 4.2. Jengo hilo limefunguliwa ikiwa ni sehemu ya maadhimisho ya sherehe za miaka 55 ya Mapinduzi ya Zanzibar yaliyofanyika Januari 12, 1964.Alisema kukamilika kwa jengo la taasisi hiyo kuna manufaa makubwa kwa jamii ikiwamo kutoa elimu ya ufundi itakayosaidia vijana kujiajiri na kuondokana na utegemezi.Alisema kusaidia azma ya serikali ya kufikia uchumi wa kati ifikapo mwaka 2025 na msukumo katika sekta ya viwanda kwa vijana kujiajiri na kuajiriwa katika sehemu mbalimbali pamoja na serikalini.Alisema manufaa mengine ya taasisi ni kutoa mafunzo ya fani mbalimbali zinazokwenda sanjari na mabadiliko ya ulimwengu katika sayansi, teknolojia na ualimu.Waziri mkuu ameutaka uongozi wa taasisi hiyo ubuni mbinu mbalimbali na utafute miradi mingine ya ujenzi itakayosaidia kuwa na miundombinu ya kisasa ya kutolea elimu.Alisema uongozi wa taasisi hiyo hauna budi kuweka mikakati ya kushirikiana na taasisi nyingine zinazotoa mafunzo ya ufundi ndani na nje ya nchi ili kubadilishana uzoefu.Awali, Waziri wa Elimu na Mafunzi ya Amali, Riziki Pembe Juma alisema wataendeleza taasisi hiyo ili kuwaendeleza vijana na baadaye wajiajiri na kuajiri.Alisema vijana wanaohitimu mafunzo ya fani mbalimbali katika taasisi hiyo wanapewa mikopo ya masharti nafuu na serikali baada ya kujiunga kwenye vikundi.Waziri alisema wahitimu hao kabla ya kupewa mikopo wanaandika andiko la miradi ambayo watakwenda kuitekeleza ambapo tayari vikundi zaidi ya 10 vya vijana vimeshawezeshwa.