 SHEREHE za mahafali 34 ya Chuo Kikuu cha Sokoine cha Kilimo (SUA), zinanza leo kwa watu 168 kupewa zawadi mbalimbali za kutambua mchango na weledi wao chuoni hapo.Mahafali hayo yanayofanyika kwa siku mbili Kampasi Kuu na Kampasi ya Solomon Mahlangu, yanatarajiwa kuwa ya aina yake kutokana na vyeti vya wahitimu kuwa tayari kwa wale ambao hawana madeni wala kurejea mitihani yao.Akizungumza na waandishi wa habari jana, Naibu Makamu wa Mkuu wa Chuo (Taaluma), Profesa Peter Gilla alisema kwa mwaka huu sherehe za utoaji wa zawadi, ambazo zinatangulia mahafali makuu zitafanyika katika kampasi kuu kuanzia leo asubuhi.Miongoni mwa watu watakaopata tuzo ni mwandishi wa habari, Calvin Gwabala ambaye tayari ana tuzo mbili za kitaifa na kimataifa, zinazohusu umahiri katika uandishi wa habari za sayansi na kilimo.Gwabala atapa tuzo ya kutambuliwa kwa mchango wake katika kuitambulisha SUA katika nyanja za habari zinazozohusu tafiti mbalimbali. Tuzo hiyo inatolewa kwake baada ya kupata tuzo ya umahiri Afrika iliyofadhiliwa na Bill na Melinda Gates na iliyotolewa nchini na Tume ya Sayansi na Teknolojia (Costech).Kaimu Ofisa Mkuu Mawasiliano na Masoko, Bujaga Kadago akizungumza katika kikao hicho, alisema Gwabala amejipambanua katika kuandika habari za kisayansi kwa kuhoji maprofesa mbalimbali chuoni na kuandika taarifa za kitafiti katika lugha inayoeleweka, akirusha katika televisheni ya SUA na kupeleka katika vyombo vingine vya habari.Alisema akizungumzia wasifu wake kwamba amepatiwa mafunzo na Costech na baadae kuibuka kuwa mwandishi bora wa habari za sayansi kutoka katika televisheni. Profesa Gilla alisema kwamba Gwabala atapatiwa tuzo, cheti na kiasi cha fedha ambacho hakukitaja.Aidha, alisema watu wengine watakaopata tuzo ni viongozi wa wanafunzi waliofanya vyema katika uendeshaji wa serikali chuoni na wanafunzi waliofanya vizuri katika masomo yao.Zawadi nyingine zitaenda katika vitengo mbalimbali, vilivyofanya vyema katika upashaji habari na alumni aliyefanya vyema katika shughuli zake za kitaalamu. Siku ya kutoa zawadi itaambatana na majalisi (convocation), ambapo waliopitia SUA watajadiliana namna ya kukipeleka mbele chuo na pia kufanya mkutano wa mwaka, ambapo utatumika pia kufanya uchaguzi.Katika majalisi hayo, mmoja wa alumni ambaye amejipambanua pia atapata nafasi ya kuhamasisha. Kwa mwaka huu aliyejipambanua ni mhifadhi wa misitu kutoka asasi isiyo ya kiserikali ya hifadhi ya misitu (Tanzania Forest Conservation Group), Charles Meshack.Profesa Gilla pia alisema kwamba mahafali makuu, yatafanyika Kampasi ya Solomon Mahlangu Ijumaa (kesho) na kuongozwa na Mkuu wa Chuo, Waziri Mkuu mstaafu , Jaji Joseph Warioba. Katika mahafali hayo, wahitimu 2,695 watatunukiwa shahada mbalimbali na astashahada. Mwaka jana waliotunukiwa walikuwa 2,686.