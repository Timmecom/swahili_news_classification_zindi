 KWA miaka mingi Tanzania imekuwa ikihangaika angalau kupata nafasi ya kufuzu ushiriki wa michuano mbalimbali ya kimataifa kwenye soka bila mafanikio.Shirikisho la Soka Tanzania (TFF) kwa miaka tofauti lilishaajiri kila aina ya makocha kutoka nchini, Afrika, Ulaya kwa ajili tu ya kutafuta hizo nafasi lakini mambo hayakuwa mazuri.Lakini mwaka huu, unaweza kusema ulikuwa wa mafanikio makubwa katika soka la Tanzania baada ya njia mbalimbali kufunguka kwa matukio tofauti yaliyojitokeza. Wakati tukielekea kumaliza mwaka tujikumbushe matukio muhimu yaliyoweka historia mpya katika soka nchini na kuitangaza kwa kiasi fulani kimataifa.Kufuzu Afcon Ilikuwa Machi mwaka huu, Tanzania ilipofuzu ushiriki wa fainali za Kombe la Mataifa Afrika (Afcon) baada ya kuichapa Uganda mabao 3-0 katika mchezo wa mwisho wa makundi, Kundi L, na kumaliza ikiwa ya pili nyuma ya kinara Uganda iliyokuwa na pointi 13.Timu nyingine kundi hilo zilikuwa Lesotho iliyomaliza nafasi ya tatu kwa pointi sita na Cape Verde ya mwisho kwa pointi tano. Kitendo hicho cha kufuzu kiliweka historia mpya, kwani Tanzania ilifuzu baada ya miaka 39, tangu ifanye hivyo mara ya kwanza mwaka 1980.Wachezaji wote waliokuwa kwenye kikosi cha Stars hawakuwa wamezaliwa wakati nchi ikifuzu kwa mara ya kwanza fainali hizo zilizofanyika Lagos, Nigeria, hakika ilikuwa historia ya pekee kwa nchi. Fainali hizo za Afcon zilifanyika Misri Juni mwaka huu, Tanzania ikiwa katika kundi gumu C lililotoa bingwa wa Afrika, Algeria mshindi wa pili Senegal. Timu nyingine iliyokuwa kundi C ni Kenya.Licha ya kutofanya vizuri ilikuwa mwanga kwa timu ya taifa ya kizazi kipya kupata fursa hiyo ya kuwakilisha taifa. Bila shaka Kocha aliyekuwepo Emmanuel Amunike licha ya kutodumu katika kubaki katika historia za watanzania kwa kuisaidia timu kufuzu chini ya utawala wa Rais wa TFF, Wallace Karia. Afcon U-17 Tanzania iliweka historia nyingine ya kuandaa michuano mikubwa ya vijana chini ya umri wa miaka 17 iliyofanyika Aprili mwaka huu, Dar es Salaam. Hii ni mara ya kwanza Tanzania inakuwa mwenyeji wa michuano mikubwa Afrika kama hii, mwanzo mzuri, pengine siku zijazo mambo yatakuwa mazuri zaidi na kupata nafasi ya kuandaa michuano mikubwa zaidi ya hiyo siku zijazo.Uandaaji wa michuano hiyo si tu ulikuwa na faida kwa upande wa soka bali kwenye sekta ya utalii ambako timu zilishukia hoteli mbalimbali na kusaidia kuongeza mapato. Nchi nane zilishiriki kwa ushindani mkali ambazo ni Cameroon, Angola, Nigeria, Tanzania, Uganda, Guinea, Senegal na Morocco. Michuano hiyo licha ya Tanzania kutofanya vizuri ilichangia kwa kiasi kikubwa kutangaza nchi nje. Lakini pia, wachezaji na hata waandaaji walijifunza kuandaa michuano mikubwa kama hiyo, ni wazi kuwa miaka ijayo wakipata fursa nyingine mambo yanaweza kuwa mazuri zaidi.Cosafa U-20 Wanawake Timu ya soka ya wasichana chini ya umri wa miaka 20, Tanzanite ilishiriki michuano ya Baraza la vyama vya soka Kusini mwa Afrika (Cosafa) ikiwa nchi mwalikwa Agosti mwaka huu na kuchukua kombe.Walichukua kombe hilo baada ya kuwachapa Zambia mabao 2-1 katika mchezo wa fainali uliochezwa Afrika Kusini. Asilimia kubwa ya kikosi hicho inadaiwa walitoka mikoani, kwa hiyo ilionesha dhahiri kuwa uibuaji wa vipaji hauko Dar es Salaam peke yake bali hata mikoani. Bila shaka ilifurahisha mashabiki wengi na hata viongozi wa soka nchini kuona ni kwa namna gani walivyo na timu bora ya vijana wa kike. Ni wazi wanahitaji kuendelea kutengenezwa kusaidia timu ya taifa ya wanawake katika michuano ijayo ya Afrika.Cecafa wanawake Tanzania iliandaa michuano ya wanawake ya Baraza la vyama vya soka Afrika Mashariki na Kati (Cecafa) iliyofanyika Dar es Salaam Novemba mwaka huu. Licha ya kutochukua ubingwa kwa mara ya tatu, lakini wameendelea kuonesha ubora na uhai wa timu baada ya kushika nafasi ya pili. Michuano hiyo imefanyika kwa mara ya tatu, na mara zote Tanzania, Bara, Kilimanjaro Queens ilicheza fainali, mara mbili ikiwa bingwa na mara ya tatu ikishika nafasi ya pili, bado ni suala la kupongezwa.Kiwango chao bado kizuri na kinaendelea kukua. Huenda miaka ijayo ubora wao ukaongezeka kutokana na kwamba wamekuwa wakiibua vipaji kila mwaka. Jambo la kufurahisha michuano hiyo msimu huu ilipokelewa vizuri tofauti na miaka mingine, kutokana na kujitokeza idadi kubwa ya mashabiki katika mechi tofauti Chamazi ambako ndiko michuano hiyo ilipofanyika kwenye uwanja wa Azam Complex.Kufuzu Chan Mwaka huu Tanzania imefuzu kushiriki fainali za michuano ya mabingwa wa Afrika (Chan) inayohusisha wachezaji wa ndani itakayofanyika Cameroon mwakani. Ilifuzu baada ya kuitoa Sudan katika mchezo wa mwisho wa kufuzu kwa jumla ya mabao 2-1, mchezo uliochezwa Sudan. Hiyo inakuwa mara ya pili kwa Taifa Stars kufuzu fainali za michuano, mara ya kwanza ilifuzu mwaka 2009 ilipofanyika Ivory Coast kwa mara ya kwanza, ikiitoa Sudan pia katika raundi ya mwisho ya kufuzu.Kitendo hicho kinaendelea kuleta uhai wa soka la nchi kuonyesha sasa linakua na ligi zao zinabadilika. Ushiriki wao mwakani utasaidia vijana wengi kuendelea kujiuza kwa ajili ya kucheza soka la kulipwa nje. Pia, Kocha Ettiene Ndayiragije ameweka historia hiyo sambamba na wasaidizi wake Juma Mgunda na Selemani Matola kwa kuiwezesha timu kufuzu. Simba robo fainali Afrika Machi mwaka huu wekundu wa Msimbazi Simba waliandika historia mpya katika ngazi ya klabu kwa kutinga robo fainali Ligi ya Mabingwa Afrika.Hii ni mara ya kwanza kwa timu ya Tanzania kufi kia hatua hiyo kubwa kwenye michuano ya Ligi ya Mabingwa. Kutokana na historia hiyo, kwa mara ya kwanza Tanzania ikatoa timu nne kwenye michuano ya kimataifa, ambapo mbili zilishiriki Ligi ya Mabingwa ambazo ni Simba na Yanga na mbili zilishiriki kombe la Shirikisho ambazo ni Azam na KMC.Historia hiyo haitasahaulika kwa Simba yenyewe na soka la Tanzania, imesaidia kwa timu nyingine zimekuwa zikitamani kufi kia mafanikio hayo au zaidi. Karia ateuliwa Rais Cecafa Kwenye soka la ukanda wa Afrika Mashariki na Kati, Tanzania inamaliza mwaka vizuri baada ya rais wa TFF, Wallace Karia kuchaguliwa bila kupingwa kuwa Rais wa Cecafa katika uchaguzi mkuu uliofanyika Kampala, Uganda hivi karibuni.Karia ataongoza kwa miaka minne ijayo akichukua mikoba ya aliyekuwa rais wa zamani wa Shirikisho la Soka la Sudan (SFA), Mutasim Gafaar aliyemaliza muda wake. Bila shaka Karia anamaliza mwaka vizuri kwa kuendelea kuaminiwa katika ukanda huu wa Afrika Mashariki. Neema hizi tunazitarajia tena mwaka 2020 Tukijaaliwa.