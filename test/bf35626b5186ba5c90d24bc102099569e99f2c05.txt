 WAZIRI wa Nishati, Dk Medard Kalemani amesema serikali imeanza kupitia upya mikataba yote ya mafuta na gesi ukiwemo mkataba wa Songas.Akijibu hoja za wabunge waliochangia taarifa ya Kamati ya Kudumu ya Bunge ya Nishati na Madini, Dk Kalemani alisema hatua hiyo imefikiwa baada ya Kamati ya Maalumu ya Bunge, iliyoundwa mwaka jana na Spika wa Bunge, Job Ndugai kutoa mapendekezo ya kuipitia upya mikataba hiyo. Kwa hiyo suala la kwamba mkataba wa Songas ufutwe, ufanyiwe maboresho au urekebishwe majibu yake yatatokana na mapendekezo ya kamati ambayo sasa marekebisho ya mapitio ya mikataba yanafanyika. Ni matumaini yetu matokeo ya mapitio ya mikataba yatakuja na uboreshaji wa miakataba hiyo ambayo nia ya Watanzania ni kuhakikisha stahili ya watanzania inapatikana,  alisema Dk Kalemani na kuongeza:  Kwa hiyo, niwaondoe wasiwasi wabunge kwamba, kwa vile mikataba inapitiwa upya kupitia Ofisi ya Mwanasheria Mkuu wa Serikali, ni matumaini yetu mapitio haya yataboresha zaidi siyo kwa upande wa Songas tu, bali kwa mikataba yote ya kuzalisha gesi pamoja na utafiti wa gesi na mafuta hapa nchini. Dk Kalemani alizungumzia miradi mikubwa ya kuzalisha umeme nchini, akisema kwa mara kwanza Tanzania imeingia kwenye ulingo wa kidunia kwenye miradi mikubwa ya kuzalisha umeme inayoanzia megawati 2,000. Alisema Tanzania ni nchi ya 60 kati ya nchi 70 zenye miradi mikubwa na kabla ya hapo, ilikuwa haisomeki hata Afrika kwenye miradi mikubwa ya kuzalisha umeme, tofauti na sasa ambako kuna miradi mikubwa inatekelezwa. Leo tunaongelea mradi wa Stiegler s Gorge wenye uwezo wa kuzalisha megawati 2,116 ni mradi wa nne kwa ukubwa Afrika, wakandarasi wanaotekeleza mradi huu wanatoka katika nchi ambazo zipo katika nchi tano za kuzalisha umeme mkubwa duniani. Kwa hiyo, hatuna shaka nao na hatuna shaka na uamuzi wa serikali, ni matumaini yetu mradi utatekeleza vizuri sana,  alisema.Alisema utekelezaji wa mardi huo, ndio unaanza na kwamba mkandarasi atalipwa fedha kulingana na kazi, itakayofanyika na siyo kulipwa fedha nyingi kwa wakati mmoja.  Kwa hiyo hatutarajii mkandarasi kuwa amelipwa fedha nyingi kwa sasa, ndio maana hadi sasa tumelipa shilingi bilioni 26 tu kati ya bilioni 700 ambazo ndio gharama ya utekelezaji wa mradi na tayari tumeshasaini mkataba mwezi uliopita,  alieleza.Kuhusu umuhimu wa mradi huo, Dk Kalemani alisema pamoja na kutekeleza miradi mchanganyiko ya kuzalisha umeme, kama ambavyo serikali inaendelea kuzalisha umeme wa megawati 300 ulioanza kutekelezwa mkoani Mtwara kupitia kampuni ya JICA, mradi huo una uwekezaji wa takriban dola za Marekani milioni 395.Alisema mradi huo unaanza kutekelezwa Juni mwaka huu na unatarajiwa kukamilika Juni 2022. Kwamba umeme huo utasafirishwa kwenye Gridi ya Taifa kutoka Mtwara hadi Dar es Salaam umbali wa kilometa 512. Akizungumzia mradi wa Kinyerezi II, alisema serikali inaendelea na utekelezaji wa mradi huo.