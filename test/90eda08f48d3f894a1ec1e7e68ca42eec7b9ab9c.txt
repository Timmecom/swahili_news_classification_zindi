 SHIRIKA la Mawasiliano Tanzania (TTCL) limezindua kituo kipya cha huduma kwa wateja katika eneo la kibiashara la Kariakoo jijini Dar es Salaam.Mwenyekiti wa Bodi ya shirika hilo, Omari Nundu alisema jana wakati akizindua kituo hicho kwamba muonekano mpya wa maduka na vituo vya shirika hilo ni kielelezo muhimu cha jinsi gani TTCL mpya inavyowathamini wateja.Alikiri kuwa shirika linatambua kuwa bila wateja, huduma na bidhaa zao hazitakuwa na maana yoyote wala hawataweza kutimiza wajibu wao kwa umma na taifa kwa ujumla. Hii ndio sababu ya msingi inayotufanya siku zote tuwape wateja wetu nafasi ya kwanza katika kila mipango tunayoipanga na kuitekeleza,  alisema.Alisema eneo la Kariakoo ni moja kati ya vituo vikubwa kabisa vya kibiashara nchini kwani zinafanyika biashara kubwa zinazohusisha maelfu ya watu. Na kama sote tunavyofahamu, ulimwengu wa sasa umetawaliwa na maendeleo makubwa ya sayansi na teknolojia ambapo dunia imekuwa kama kijiji. Kwa TTCL hii ni fursa muhimu kibiashara ambapo tuna kila sababu ya kunufaika nayo. Natoa wito kwa menejimenti na wafanyakazi wote waakaohudumia duka hili kuhakikisha kuwa huduma zinazotolewa hapa zinakidhi mahitaji ya wateja wetu. Tuhakikishe duka hili linakuwa wazi muda wote uliopangwa, bidhaa zote za TTCL na T PESA zinapatikana, watumishi watakaotoa huduma hapa wawe na weledi, wazingatie lugha nzuri, uchechi na maadili ya kazi zao ili kila mteja atakayetoka katika duka hili, awe balozi wa kulitangaza shirika letu kwa wadau wengine, alisema.Alisema mwaka huu shirika hilo limejipanga vema kuhakikisha huduma zinasambaa zaidi kote nchini kwa kusimamia ubora na unafuu wa gharama ambazo wananchi wote watazimudu.Alisisitiza kuwa shirika linaendelea kufanya mageuzi makubwa ndani ili kuliwezesha kushindana kikamilifu katika soko la huduma za mawasiliano nchini sambamba na kutimiza wajibu wa kimsingi wa kuwa mchangiaji muhimu katika pato la taifa.Awali, Mkurugenzi Mkuu wa TTCL, Waziri Kindamba alisema uzinduzi huo ni utekelezaji wa mpango mkakati wa shirika hilo wa miaka mitatu kuanzia 2016 hadi 2019 ulioweka msisitizo wa kuboresha eneo la huduma kwa wateja. Uzinduzi wa leo unaonesha kwa vitendo jinsi gani TTCL mpya ilivyojipanga vyema kuhakiisha huduma zake zinawafikia wateja katika mazingira mazuri, yanayovutia na kuwakilisha hadi ya shirika letu,  alisema.Alisema kukamilika kwa kituo hicho cha huduma kwa wateja kunaongeza idadi ya maduka mapya kufikia 10 ambayo yamejengwa kwa viwango vya hali ya juu na kwa kuzingatia mahitaji ya sasa ya utoaji bora wa huduma kwa wateja.Alisema wataendelea kuboresha maduka na vituo vyao nchi nzima sambamba na ofizi zao za mikoani na wilayani ili ziweze kuwa mahali bora kabisa kwa watumishi wa TTCL wanaotoa huduma na wateja wote watakaofika kupata huduma za aina mbalimbali.Alisema kituo hicho kitatoa huduma za malipo ya bili za simu kwa wateja wa malipo ya baada, mauzo ya vocha kwa ajili ya muda wa maongezi na internet, mauzo ya aina mbalimbali za simu na vifaa kama modems, router na MiFi.Vile vile yatakuwepo mauzo kwa wateja wa simu za mezani, internet kupitia simu za mezani, kutoa taarifa za mkongo wa taifa wa mawasiliano na kituo cha kimataifa cha kutunzia kumbukumbu za kimtandao pamoja na kupokea maoni ya wateja kwa ajili ya maboresho.