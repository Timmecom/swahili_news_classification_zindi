 WANACHAMA wa Mfuko wa Taifa wa Bima ya Afya (NHIF) wataanza kutumia kadi zao kupata matibabu ya homa hatari ya dengue, baada ya serikali kuuagiza mfuko huo kuhakikisha unagharamia upimaji kwa wanachama wake.Hayo yameelezwa jijini hapa na Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile alipokuwa akijibu swali la mwandishi wa gazeti hili kuhusu uamuzi wa awali wa NHIF, kutogharamia upimaji kutokana na gharama kuwa juu.Akijibu swali hilo, Dk Ndugulile alisema:   Upimaji wa ugonjwa wa dengue kupitia Bima ya Afya upo na vituo vyote vya kutolea huduma za afya vinapaswa kuwapima wananchi wote wanaofika katika vituo vya kutolea huduma za afya wakihitaji kipimo cha dengue, Bima za Afya za NHIF zinapaswa kuhakikisha zinagharamia upimaji. Tulishatoa maelekezo kwa NHIF wawasiliane na watoa huduma wote ambao wana mkataba nao ili kuhakikisha wanawapokea, kuwapima na kuwahudumia wagonjwa wa homa ya dengue. Akizungumzia kuadimika kwa vitendanishi vya kupimia homa hiyo ya dengue, Dk Ndugulile alisema:  Ni kweli Wizara ya Afya tumeripoti kuwapo homa ya dengue na sasa tuna wagonjwa 307 katika mikoa ya Dar es Salaam na Tanga.  Kumekuwa na mwitikio mkubwa sana wa jamii kwenda kufanya upimaji. Kwa kawaida si ugonjwa tunaokwenda kupima mara kwa mara, kwa hiyo kuadimika kwa kits (vitendanishi) ni jambo la kawaida. Sisi kama wizara tumeliona hilo, tumeshaagiza kits nyingi kwa lengo la kuzisambaza maeneo mbalimbali ndani ya nchi. Aidha, Dk Ndugulile alisema anasikitishwa na baadhi ya hospitali, kutumia uwepo wa homa ya dengue, kufanya biashara kwa kutoza gharama kubwa kwa wanaokwenda kutibiwa au kupimwa.  Kwa bahati mbaya sana kuna taasisi zimeamua kufanya biashara na huu ugonjwa kwa kutoza fedha nyingi kati ya shilingi 40,000 hadi shilingi 80,000 kwa upimaji, ambao ni sawa na upimaji wa malaria. Kama serikali tumeliona hilo, ndio maana tumeona tuzilete hizo kits kuhakikisha tunapunguza hii bei na pia zipatikane katika hospitali zetu nyingi za umma,  alisema. Wiki iliyopita, Wizara ya Afya, Maendeleo ya Jamii, Jinsia, Wazee na Watoto, ilitangaza kuibuka upya kwa ugonjwa na kuwa kati ya Januari na Aprili 2 mwaka huu, wagonjwa 307 kati ya wagonjwa 470 waliopimwa, walikutwa na virusi vya ugonjwa huo. Wagonjwa 252 ni kwa Mkoa wa Dar es Salaam na 55 ni kutoka Tanga.