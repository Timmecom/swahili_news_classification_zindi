 TIMU ya taifa ya soka  Taifa Stars  inatarajiwa kushuka dimbani leo kuikabili Burundi katika mchezo wa marudiano wa kufuzu Kombe la Dunia utakaochezwa kwenye Uwanja wa Taifa, Dar es Salaam. Mchezo wa kwanza uliochezwa ugenini Bujumbura, Burundi timu hizo zilitoka sare ya bao 1-1. Matokeo ya leo ndio tayakayoamua mshindi mmoja wa kusonga mbele katika hatua ya makundi, katika mbio za kusaka nafasi ya kushiriki Kombe la Dunia 2022 Qatar.Akizungumzia mchezo huo jana Kocha Msaidizi wa Stars, Juma Mgunda alisema wapo vizuri na wamejipanga kwa kufanyia kazi mapungufu yaliyopita kuhakikisha wanapata ushindi. Ni mchezo muhimu wa kutoa matokeo, tuko vizuri mapungufu yaliyoonekana mchezo uliopita tumeyafanyia kazi, vijana wako tayari na vizuri kuhakikisha tunakidhi matarajio ya Watanzania, alisema. Alihimiza Watanzania kuendeleza uzalendo kwa kujitokeza kwa wingi uwanjani kuishangilia timu ili kuwatia nguvu wachezaji. Kwa upande wake, Kocha wa Burundi Niyungeko Oliver alisema wamekuja kupambana na kupata ushindi utakaowawezesha kusonga mbele hivyo, huenda ku kawa na mabadiliko kidogo katika kikosi chake, kwani tayari amewaona Stars.  Tumekuja kuangalia jinsi ya kuibuka na ushindi, matokeo yanapatikana uwanjani. Tutapambana na sasa hakuna matokeo ya nyumbani na ugenini, inategemea na aliyejiandaa vizuri, alisema. Kila mmoja ana nafasi kwani timu zote zilionyesha ushindani unaofanana kutokana na ubora wa vikosi vyote ila inategemea na mbinu za kila mmoja katika mchezo wa leo kwa ajili ya mmoja kusonga mbele. Taifa Stars inahitaji suluhu au ushindi wa aina yoyote ili isonge mbele na kutinga hatua ya makundi, ambayo ni ya mwisho kwa ajili ya kufuzu kwa ajili ya Kombe la Dunia litakalofanyika Qatar 2022. Tanzania katika historia yake ya soka haijawahi kufuzu kucheza kwa Kombe la Dunia, hivyo inahitaji sana nafasi hiyo.