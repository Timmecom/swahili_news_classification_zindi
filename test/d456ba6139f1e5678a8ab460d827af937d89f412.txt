 MABINGWA wa Ligi Kuu soka Tanzania Bara, Simba watamenyana na Yanga Julai 5, mwaka huu katika mechi ya Kundi C ya Klabu Bingwa Afrika Mashariki na Kati kuwania Kombe la Cecafa Kagame.Michuano hiyo inatarajiwa kuanza Juni 28 hadi Julai 13, mwaka huu kwenye viwanja vya Taifa na Azam Complex Chamazi na kushirikisha klabu 12 kutoka Tanzania, Kenya, Rwanda, Ethiopia, Burundi Somalia na Sudan.Akizungumzia michuano hiyo jana Dar es Salaam, Katibu Mkuu wa Cecafa, Nicholaus Musonye aliishukuru Tanzania kwa kukubali kuwa mwenyeji akisema ana imani watu watafurahia kutokana na kuwahi kuwa msisimko miaka ya nyuma.  Namshukuru Rais wa Shirikisho la Soka Tanzania (TFF) kwa kukubali mashindano haya, mdhamini Azam Media na mtendaji wake, Tido Mhando na Rais Paul Kagame ambaye ni mlezi wetu kwa mipango ya kuimarisha mashindano haya, alisema.Alitaja makundi matatu ya michuano hiyo na Kundi A linaongozwa na mabingwa watetezi wa Cecafa Azam FC, timu ya Uganda, JKU ya Zanzibar na Kator FC ya Sudan Kusini.Kundi B lina timu za Rayon Sports ya Rwanda, Gor Mahia ya Kenya, Lydia Ludic ya Burundi na Ports ya Djiboit. Kundi C kuna Yanga na Simba za Tanzania, St. George ya Ethiopia na Dakadaha ya Somalia. Alisema ratiba hiyo itaanza Juni 29, mwaka huu lakini vigogo Simba na Yanga vitakutana Julai 5, mwaka huu kwenye Uwanja wa Taifa, Dar es Salaam.Alitaja zawadi kwa mshindi wa kwanza kuwa ni zaidi ya Sh milioni 60, mshindi wa pili zaidi ya Sh milioni 40 na mshindi wa tatu ni zaidi ya Sh milioni 20. Mtendaji Mkuu wa Azam Media Limited, Mhando alisema lengo la kudhamini michuano hiyo ni kuona yanakuwa kwa kiwango cha juu na chachu ya maendeleo ya soka nchini.Alisema wataitumia michuano hiyo kukizindua kituo chao cha Redio, Uhai FM huku akiwahakikishia mashabiki kuwa licha mashindano hayo kufanyika sambamba na Kombe la Dunia, hawataharibu ratiba kwani yatafana. Rais wa TFF, Walace Karia alisema wamekubali kuwa wenyeji ili kurudisha hadhi na kuziwezesha klabu zinazoshiriki michuano ya kimataifa ikiwemo Yanga, Gormahia, Rayon na KCCA kujiimarisha zaidi.