 CHUO cha Kimataifa cha Sayansi ya Tiba na Teknlojia (IMTU), kimezalisha madaktari 1,478 na watumishi 2,279 wa sekta ya afya tangu kianzishwe miaka 21 iliyopita, ambao wanafanya kazi hiyo maeneo mbalimbali nchini na wengine nje ya nchi.Hayo yalisemwa na Katibu Mkuu Kiongozi mstaafu, Marten Lumbanga, wakati wa mahafali ya 11 ya chuo hicho jijini Dar es Salaam, kwa wahitimu wa shahada ya udaktari na stashahada ya uuguzi. Lumbanga ambaye ni Mjumbe wa Bodi ya chuo hicho, alisema ni habari njema kusikia kuwa zaidi ya nusu ya waganga wakuu wa wilaya (DMO) katika maeneo mbalimbali nchini walihitimu IMTU. Hii ni habari njema inayotutia moyo hasa kwenu nyinyi wahitimu kwasababu naamini mtu kupewa nafasi ya DMO lazima aonyeshe uwezo mkubwa wa kitaaluma uwajibikaji uhusiano mzuri baina yake na watumishi walio chini yake, wagonjwa na jamii kwa jumla,  alisema Lumbanga. Kuhusu tishio la Tume ya Vyuo Vikuu (TCU) kufuta usajili wa chuo hicho, Lumbanga alisema IMTU siku zote imekuwa ikishirikiana na TCU kuhakikisha ubora wa elimu wanayotoa. Tumepokea kwa mshtuko taarifa za kwamba mnakusudia kutufutia usajili wakati chuo kinaendelea kuboresha miundombinu, walimu na kumbukumbu zinaonesha kuwa miaka miwili tu iliyopita baada ya TCU kuona jitihada zinazofanywa kuboresha miundombinu ilituruhusu tusajili wanafunzi kwa wingi.