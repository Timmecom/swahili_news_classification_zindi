 MSANII wa Bongo Fleva, Ali Kiba pamoja na kundi la lake la Kings Music Records ataongoza Tamasha la Tigo Fiesta Jumamosi hii, ambapo pia atasindikizwa na wasanii wengine 30 mashuhuri kwenye viwanja vya Posta, Kijitonyama Dar es Salaam.Akizungumza jana jijini Dar es Salaam, Mratibu wa tamasha hilo linaloandaliwa na Clouds Media Group, Gadner Habash alisema kuwa tamasha hilo litahitimishwa kwa staili yake huku wasanii zaidi ya 30 wakitarajiwa kutamba kwenye jukwaa moja. alisema kuwa mafanikio ya Fiesta kwa mwaka huu yalikuwa makubwa licha ya changamoto ndogo zilizojitokeza ambazo zilipelekea kusogezwa mbele kwa tamasha hilo kubwa linalofanyika kila mwaka. Tumetembea mikoa 14 nchini na tulipokelewa vizuri sasa tunajipanga kukiwasha Dar es Salaam Jumamosi kwenye viwanja vya Posta kuna jukwaa la viwango, mziki mkubwa kuliko, bata la kihistoria na listi ndefu ya wasanii wakiwemo kina Ali Kiba na kundi lake, TID, Chege, Dogo Janja, Weusi na wengineo  Ni jambo la furaha kwetu kwani wadhamini wetu Tigo Tanzania wamekuwa nasi kila mahali huku wasanii nao wakitoa burudani iliyoenda shule,  alisema Habash na kuwataka wananchi kujitokeza kuanzia saa 10 jioni kwenye viwanja vya Posta.Baadhi ya mikoa ambayo tamasha hilo lilifanyika ni Morogoro, Sumbawanga, Iringa, Singida, Songea, Mtwara, Moshi, Tanga, Kahama, Mwanza, Musoma, Arusha na Dodoma. Kwa upande wake, Meneja wa Huduma za Masoko wa Tigo Tanzania, William Mpinga alisema kuwa katika msimu huu ambao Fiesta inaelekea tamati, Tigo itakuwa ikitoa ofa mbalimbali kwa wateja wake ambao watakuwa sehemu ya mafanikio ya tamasha hilo.Kwa niaba ya wasanii waliokuwa wakitoa burudani kwenye mikoa mbalimbali katika tamasha la msimu huu, Chege Chigunda alisema kuwa kama wasanii wamekuwa wakihudumiwa vyema na kuwekewa mazingira mazuri ya kufanya shoo nzuri.  Ni Fiesta hii ambayo mnapata burudani za maana. Kwanini msijitokeze viwanja vya Posta Jumamosi ijayo? Mtapata  vibes  zote kutoka kwetu,   alisema Chege. Naye msanii TID, alisema kwa mara ya kwanza anapiga shoo Fiesta tangu alipopiga mara ya mwisho miaka minne iliyopita.