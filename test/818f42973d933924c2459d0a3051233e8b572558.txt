 CHUO Kikuu Huria (OUT) kimewataka wananchi kutokata tamaa ya kusoma elimu ya juu wanapofeli masomo ya kidato cha sita kwa kuwa kuna fursa mbalimbali za kupenya na kuwezeshwa kufi kia ndoto zao.Makamu Mkuu wa chuo hicho, Profesa Elifas Bisanda, alisema hayo jana jijini Dar es Salaam wakati akizungumzia kozi ya awali inayotolewa na chuo hicho. Alisema kupitia kozi hiyo, mwanafunzi ataweza kusoma kwa undani zaidi na akifaulu anaweza kuendelea na elimu ya juu.  Ikumbukwe kuwa serikali inatekeleza mkakati wa kufikia uchumi wa kati ambao ni wa viwanda na wasomi wengi ndio wanaohitajika kuendeleza azma hiyo na kuleta maendeleo nchini.   Tumefungua milango kila mtu aingie katika kozi hii ya awali, watu wajitokeze wasome masomo mbalimbali wakati wakijiandaa kujiunga na vyuo vikuu,  alisema. Kuhusu kozi hiyo, Profesa Bisanda, alisema ilikuwapo tangu mwaka 1995, ambapo awali iliwalenga wanafunzi wasiofika kidato cha sita na baadaye katika miaka ya 2015/16 Tume ya Vyuo Vikuu (TCU) iliifunga jambo lililosababisha OUT kufanya majadiliano ya kurudishwa kwa kozi hiyo kwa ajili ya kumuandaa mwanafunzi kwa ajili ya masomo ya vyuo vikuu. Alisema mwaka 2018/19 serikali iliruhusu kuanzishwa kwa kozi hiyo chuoni hapo ikiwa na masomo 14 na mikondo mitatu ya sayansi, biashara na hata sayansi ya jamii na kwamba kuna masomo mawili ya lazima kwa kila mwanafunzi.  Ni asilimia 30 tu ya walioanza masomo ya kozi hiyo ndio walioweza kumaliza kati ya wanafunzi 27,000 waliodahiliwa na 8,000 ndio waliofaulu katika mwaka 2015/16,  alisema. Profesa Bisanda alisema kwa wanafunzi walioingia mwaka jana katika kozi hiyo, waliofanya mtihani walikuwa 1,409 kati ya wanafunzi 3,000 waliokuwa wamesajiliwa na asilimia 41 ndio walifaulu.