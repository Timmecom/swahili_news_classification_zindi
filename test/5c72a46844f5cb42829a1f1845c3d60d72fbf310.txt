 Watu takriban 100,000 kutoka ndani na nje ya nchi wanatarajiwa kushuhudia Tamasha la Kimataifa la 38 la Sanaa na Utamaduni Bagamoyo. Tamasha hilo ambalo limefunguliwa leo, Jumamosi, na Waziri wa Habari, Utamaduni, Sanaa na Michezo Dk Harrison Mwakyembe litaleta jukwaani mamia ya wasanii wa ndani na nje ya nchi. Tamasha hili ambalo limeandaliwa na Chuo cha Sanaa Bagamoyo (TASUBA) litafanyika katika chuo hicho. Baadhi ya wasanii watakaopamba tamasha hilo ni pamoja na Mwana FA, Juma Nature, Barnaba, Dullar Makabila na Gigy Money. Wengine ni Vitalis Maembe, JhikoMan & Afrikabisa Band, Mashauzi Classic, Hadija Kopa na wengineo. Tamasha hilo lenye kaulimbiu ya  Sanaa na Utamaduni Ajira Yangu  inalenga kufundisha vijana jinsi ya kuifanya sanaa kuwa ajira ambazo zitawaingizia kipato. Shughuli mbalimbali zitakazofanyika katika wiki nzima ya tamasha hili itakua ni pamoja na maonyesho ya sanaa za jukwaani, sanaa za ufundi, filamu, warsha na makongamano mbalimbali. Makongamano hayo yatahusisha wasanii na wadau wa sanaa kutoka ndani na nje ya Tanzania hususani nchi za Marekani, Finland, Botswana, Kenya, Korea Kusini, Zimbabwe, Mayotte, Uganda na Zambia.