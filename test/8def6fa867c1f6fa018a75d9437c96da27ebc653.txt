 BINGWA mtetezi wa Ligi Kuu soka Tanzania Bara, Simba leo wanashuka dimbani kuikabili timu ya Ligi Daraja la Kwanza ya Arusha FC, katika mchezo wa Kombe la Shirikisho la Azam (ASFC) utakaochezwa kwenye Uwanja wa Uhuru, Dar es Salaam.Mchezo huo ni mtihani wa kwanza kwa benchi jipya la ufundi likiongozwa na Kocha Mkuu Sven Vanderbroeck na msaidizi wake Selemani Matola waliojiunga na timu hiyo baada ya waliokuwepo kufungishwa virago.Wekundu hao huenda wakawa makini msimu huu, kuhakikisha wanaheshimu wapinzani wao licha ya udogo ili yasije kuwarudia ya misimu miwili iliyopita. Msimu uliopita wekundu hao walitolewa na timu ya Daraja la kwanza ya Mashujaa raundi ya tatu ya michuano hiyo kwa kipigo cha mabao 3-2 na msimu wa 2018 walitolewa na Green Warriors kwa sare ya 1-1 na kutolewa kwa penalti 4-3.Timu hizo zinakutana zikiwa na viwango tofauti, Simba ndiye kinara wa Ligi Kuu ikiwa na pointi 25, ikijivunia kucheza michezo 10, ikipoteza mmoja, sare moja na kushinda nane. Safu yake ya ushambuliaji inayoongozwa na Meddie Kagere na Miraji Athuman imekuwa ni hatari zaidi inapokuwa karibu na lango la wapinzani hivyo, Arusha isipokuwa makini huenda ikachezea mvua ya mabao.Pia safu ya ulinzi sio mbaya kwani imeruhusu mabao matatu kwenye nyavu zake katika michezo 10 waliyocheza. Arusha FC pia, sio timu mbaya, ipo kundi B Ligi Daraja la Kwanza ikishika nafasi ya nne kwa pointi 16 baada ya kucheza michezo 10. Ushindi wao utategemea namna walivyojiandaa kimbinu kila mmoja ukizingatia mechi ni za mtoano.