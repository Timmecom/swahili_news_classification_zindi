 RAIS John Magufuli amesema serikali itaendelea kushirikiana na taasisi za dini katika kutoa huduma za dini, ikiwemo elimu, afya na maji.Aidha, ameagiza mamlaka husika kufuatilia wafanyabiashara wasipandishe bidhaa zinazotumiwa zaidi na Waislamu katika mwezi huu Mtukufu wa Ramadhani unaoendelea.Rais Magufuli aliyasema hayo jana wakati wa Mashindano ya Kurani ya 20 ya Afrika, yaliyofanyika Uwanja wa Taifa Dar es Salaam na kushirikisha nchi 18 na washiriki 20.Katika mashindano hayo, mshindi wa kwanza aliyenyakua kitita cha Sh milioni 20 na tiketi ya kwenda kufanya ibada ya hija ndogo (Umra) Makka nchini Saudi Arabia ni Mohammed Diallo (23) kutoka Senegal, na mshindi wa pili alikuwa ni Farouq Yakubu (21) kutoka Nigeria, aliyejinyakulia Sh milioni 15.Mshindi wa tatu aliyenyakua Sh milioni 7.5 ni Shamsuddin Ally Hussein (21) kutoka Zanzibar huku Katibu Mwenezi na Itikadi wa CCM, Humphrey Polepole akimwongezea Sh milioni moja.Mshindi wa nne alikuwa Idrissa Ousmane (21) kutoka Niger aliyetia kibindoni Sh milioni 5 huku msichana pekee aliyeshindana na wavulana 19, Sumayyah Abdallah mwenye umri wa miaka 12 kutoka Tanzania akitia kibindoni Sh milioni 3.Rais Magufuli alimwongezea msichana huyo Sh milioni moja. Tutaendelea kushirikiana na taasisi za dini katika kuliletea maendeleo taifa letu, hasa kutokana na kuisaidia serikali katika masula ya elimu, afya na maji,  alisema.Aliipongeza Alhikma Foundation iliyoandaa mashindano hayo kwa kutoa elimu kwa Watanzania, kujenga misikiti na kuchimba visima.Al-hikma inamiliki shule ya chekechea, shule ya msingi na shule mbili za sekondari; moja ya wasichana na nyingine ya wavulana.Alitumia wasaa huo pia kumwagiza Waziri wa Tamisemi, Selemani Jafo, kufuatilia eneo la ardhi la wazi lililoko Mwembeyanga wilayani Temeke mkoani Dar es Salaam, ambalo limekuwa likiombwa na Alhikma Foundation kwa ajili ya kujenga shule na kituo cha afya. Nataka kuona ifikapo Ijumaa kibali kiwe kimetolewa kwa Al-hikma,  aliagiza.Kuhusu watu wachache wenye tamaa ya kupandisha bidhaa mwezi huu wa Ramadhani, Rais aliwaonya kuacha mara moja akisema mtu huwezi kutajirika kwa kutegemea kuwakomoa Waislamu kwa kupandisha bei bidhaa mwezi wa Ramadhani.Akaagiza mamlaka husika kusimamia suala na kuhakikisha watakaohusika wanapata kibano.Rais Magufuli pia alitumia wasaa huo kuwatakia heri waumini wote wa dini ya Kiislamu na kumwomba Mwenyezi Mungu kukubali funga zao. Rais pia alizishukuru nchi zote zilizotuma washiriki kwenye mashindano hayo. Nimeona jinsi washiriki wanavyoshiriki na kusoma kitabu bila kusoma kokote. Ingawa nilikuwa sielewi maana yake, lakini sauti zilikuwa zinanivutia sana na Mufti wa Tanzania (Aboubakar Zuberi) akawa ananitafsiria na ule ujumbe ulikuwa mzuri kwelikweli,  alisema.Alisema anatamani kuona nchi zote za Afrika, zinashiriki katika mashindano yajayo kutoka 18 za sasa.Aliwataka wale ambao hawakushinda wasihuzunike, kwani wameshiriki katika kutangaza kitabu cha Mwenyezi Mungu Rais Magufuli pia alisema ameiomba Saudi Arabia kupitia kwa Waziri wake wa Tawala za Mikoa na Serikali za Mitaa aliyehudhuria mashindano hayo, Swale Alsheikh kuja kujenga Chuo Kikuu cha Kiislamu Tanzania. Nashukuru kwamba ombi hilo amelikubali,  alisema.Alisema Tanzania inashiriki vyema na Saudia katika masuala mengi kiuchumi na alitumia wasaa huo kumkaribisha Mfalme wa Saudi Arabia kutembelea Tanzania.Waziri wa Tawala za Mikoa na Serikali za Mitaa wa Saudi Arabia, Dk Swale Alsheikh alisifia uwepo wa Rais kwenye shughuli hiyo.Alisema uwepo wa Watanzania wengi kwenye uwanja mkubwa kama huo mbele ya Rais Magufuli ni kielelezo tosha cha amani ya Tanzania.Alimpongeza Rais kwa kuacha shughuli zake na kuja kushiriki na Waislamu katika shughuli hiyo.Aliwaasa Waislamu wa Tanzania, kushikamana na kusaidiana katika heri na mambo ya uchamungu na aliwaonya wasishirikiane katika maovu na yale yanayovunja amani. Alipongeza uhusiano mzuri uliopo baina ya Tanzania na Saudi Arabia na kuahidi kwamba nchi yao itaendelea kushirikiana na Tanzania.Kwa upande wake, Waziri Mkuu, Kassim Majaliwa alimshukuru Rais Magufuli kuja kushiriki na Waislamu katika uwanja huo na hasa kutokana na mashindano hayo pia kuitangaza Tanzania katika nchi 18 zilizoshiriki.Mufti wa Tanzania, Shehe Mkuu Aboubakar Zuberi alimshukuru Rais Magufuli kwa kuonesha namna anavyojali raia wake bila kujali dini zao.Aliwapongeza walimu walioshiriki kuhifadhisha watoto kitabu cha Kurani, akisema wamewajenga pia katika tabia njema na imani.Washiriki wengine katika mashindano hayo walikuwa Mukhtari Mohamed (23) kutoka Sudan, Nakizimana Alimeida (18) wa Burundi, Abdulhafidh Twaha (17) kutoka Uganda, Ibraimo Matano (21) kutoka Msumbiji, Ibrahim Abdulkadir (23) kutoka Kenya na Mohamed Lardhi (19) wa Tanzania.Vijana wengine walioshiriki mashindano hayo ni Ahamed Moumin (14) kutoka Djibouti, Kgotso Rampai kutoka Afrika Kusini, Twaha Mhashu (23) kutoka Zimbabwe na Abdulhamid Adam (14) kutoka Somalia.Pia mashindanao hayo ya 20 yaliwashirikisha Nyigaba Omar (17) kutoka Rwanda, Mounib Milim (22) kutoka Comoro, Abdulrahaman Birindwa (23) kutoka Jamhuri ya Kidemokrasia ya Congo (DRC), Hauder Mussa (23) kutoka Ethiopia na Siba Issah (13) kutoka Ghana.