 WAZIRI wa Nishati, Dk Medard Kalemani ameliagiza Shirika la Umeme (Tanesco) kupitia mradi wa Kinyerezi 2 kuingiza kwenye Gridi ya Taifa megawati 80 ambazo ni kati ya megawati 185 zilizo kwenye mradi huo wa uzalishaji wa umeme.Waziri Kalemani alitoa agizo hilo jana akiwa kwenye mradi wa kuzalisha umeme wa Kinyerezi 2 uliopo Tabata Kinyerezi, Dar es Salaam ambapo pia alitembelea miradi mingine ya Ubungo na Kurasini kuangalia maendeleo ya miradi ya kuzalisha umeme nchini.Waziri Kalemani baada ya kubaini kuwa mradi huo utakamilika Agosti mwakani, aliagiza megawati hizo 80 zinazoweza kuzalishwa zianze kutumiwa kuongeza nguvu ya upatikanaji wa umeme kwenye maeneo ya Gongo la Mboto, Kipawa, Kurasini na Kigamboni.Alisema, hatua hiyo itapunguza kero ya kukatikakatika kwa umeme kwenye maeneo hayo na hivyo kuchochea uwekezaji na kuongezeka kwa uzalishaji wa mali.Alisema: Yani mnaweza kuanza na hizo megawati 80 huku zilizobakia zitakazokamilika mwakani nazo mjitahidi hata kabla ya Agosti ziwe zimeisha ili umeme wa uhakika upatikane hata kwenye maeneo mengine pia. Serikali inachotaka ni kuona wananchi wanapata umeme wa uhakika ili waongeze nguvu kwenye uimarishaji wa uchumi lakini pia hata wawekezaji nao waendelee kuzalishaji zaidi,  alisema.Alibainisha kuwa gharama za mradi huo ni Dola za Kimarekani milioni 188, fedha ambazo alibainisha kuwa zimetolewa na serikali ya Tanzania kwa asilimia 100.Meneja wa Mradi wa Kinyerezi 2, Stephen Manda alimwelezea Waziri Kalemani kuwa mradi huo ulikuwa ukamilike Juni, mwaka jana lakini kutokana na sababu mbalimbali umepangwa kukamilika hiyo Aprili 19, mwakani huku akimhakikishia Waziri Kalemani kuwa megawati 80 zitaingizwa mapema kwenye mfumo zianze kutoa huduma kama alivyoelekeza.Akiwa kwenye kituo cha kuzalisha umeme cha Ubungo Waziri Kalemani alitembelea mradi wa uzalishaji wa megawati 240 za umeme ambazo zitaongeza upatikanaji wa umeme wa uhakika kwenye Mkoa wa Pwani, Wilaya ya Kigamboni, Dar es Salaam na visiwa vya Pemba na Unguja.Waziri Kalemani alisema mradi huo utaongeza chachu ya uwekezaji kwenye maeneo utakayohudumia huku akitoa mwito kwa wawekezaji wengi zaidi kujitokeza na kuwekeza kwenye maeneo hayo.Alisisitiza kuwa kuanzia Julai, mwaka huu Dar es Salaam itakuwa na umeme wa uhakika huku pia akielezea kuwa serikali imejipanga kuondoa matumizi ya mafuta mazito katika kuzalishia umeme kwa kuwa kutakuwana umeme wa uhakika wa maji, upepo na gesi pia katika sehemu mbalimbali ya nchi.Alisema, ninataka kazi ikamilike kabla ya hiyo Julai hiyo itasaidia kupatikana kwa umeme wa uhakika Mkoa wa Pwani, Dar es Salaam, wilaya ya Kigamboni na pia Pemba na Unguja huu ni mradi muhimu tena sana hasa kwenye uimarishwaji wa uchumi wa viwanda. Naye Meneja wa Mradi wa Ubungo, Zacharia Mgalama aliliambia gazeti hili kuwa wafanyakazi wanafanya kazi usiku na mchana kuhakikisha mradi huo unakamilika kwa wakati na kuongeza nguvu kwenye upatikanaji wa umeme wa uhakika nchini.