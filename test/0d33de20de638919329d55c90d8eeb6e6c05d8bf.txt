 Waziri wa Viwanda Biashara na Masoko, Dk Abdallah Kigoda alisema hayo jana Dar es Salaam wakati akifungua mkutano wa siku mbili wa Taasisi za Afrika Zinazoshughulikia Ushindani (ACF).Kuhusu wafanyabiashara wakubwa, alisema wamekuwa wakihodhi biashara ili kuzuia wengine wasifanye, wakitaka kuwa peke yao, jambo linalosababisha kutokukua kwa uchumi. Wakati wa wimbi la ubinafsishaji ilijulikana kama kuwepo kwa soko huria, lakini lazima kuwepo na taasisi ambayo itasimamia hilo lifanyike kwa haki ili wateja wasiumizwe,  alisema Dk Kigoda na kuwataka washiriki wa mkutano huo kutazama suala hilo na kulijadili kwa kina.Alisema ni vyema ACF iangalie na kuimarisha uchunguzi wa kampuni hizo kubwa, ambazo zina ujanja mwingi ili kuyadhibiti na kuhakikisha wanafungua milango kwa wengine.Alisema kwa sasa yapo masoko ya Jumuiya ya Maendeleo Kusini mwa Afrika (SADC), Jumuiya ya Afrika Mashariki EAC), Comesa na Masoko ya Afrika Kusini (SACU) ambayo yanaweza kuwafanya wafanyabiashara wadogo kudhibiti wale wakubwa wasihodhi masoko.Mkurugenzi Mkuu wa Tume ya Ushindani nchini (FCC), Fred Ringo alisema lengo la majadiliano hayo ni kuondoa ukiritimba katika eneo la biashara ili wafanyabiashara waweze kuuza kwa wingi nje ya nchi.Aliwaasa wafanyabiashara wadogo nchini, kuacha kuridhika na kile kidogo walichonacho, wawaze kushindana zaidi hususani katika masoko ya nje na waungane ili kuongeza ushindani.Mwenyekiti na Kamishna wa ACF, Tembinkosi Bonakele alisema lengo la mkutano huo ni kuongeza uwezo, kuhamasisha ushindani ulio wa haki na kubadilishana uzoefu wa nchi mbalimbali.