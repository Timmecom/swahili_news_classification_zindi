 SUZAN Michael  Pretty Kindy  na Rukia Juma ni miongoni mwa wasanii wa muziki na filamu waliopitia changamoto ya rushwa ya ngono ili kupata mafanikio ya haraka kitendo ambacho hawataki wengine wakipitie.Wasanii hao walitoa ushuhuda kwenye kilinge cha Mtandao wa Wasanii Wanawake Tanzania kilichofanyika kwenye ukumbi wa Baraza la Sanaa la Taifa (BASATA) katika kuadhimisha Siku ya Wanawake duniani.Suzan amesema wakati anatoka Mwanza, kuja Dar es Salaam alidhani itakuwa rahisi kufikia ndoto yake ya kuwa msanii maarufu mwenye mafanikio ila aliishia kutumika kingono. Nilitamani kuwa msanii mkubwa sikujua nianzie wapi, nilikutana na watu wengi walioniahidi kunisaidia, wakanitumia kingono bila kufikia lengo, matokeo yaliyofuata nilijikuta nasafirishwa India kwa madai kuna kazi na ndipo nikajikuta natumikishwa katika biashara ya kujiuza,  alisema.Alisema kutokana na maumivu aliyopitia hatopenda kiwatokee hasa wasichana wanaotafuta mafanikio katika maisha ya sanaa bali wasome kwa bidii na kuwa wenye msimamo.Rukia alisema  Nakumbuka miaka mitano iliyopita nikiwa katika kundi la Upendo, mmoja wa waongozaji aliniambia ili nipate nafasi ni lazima nikalale naye hivyo nilikubali, baadaye tulishindwana kwasababu alitaka tufanye kinyume na maumbile, .Msanii huyo alikuwa akisimulia huku analia akisema kitendo hicho kilimkimbiza kwenye nyumba ya kulala wageni huku akipiga kelele na kuamua kuachana na kazi hiyo kwa muda.Mmoja wa wadau na Makamu Mwenyekiti wa Chama cha Sanaa za Maonyesho Tanzania Betty Kazimbaya amesema hata kwenye nafasi za uongozi kwenye siasa hayo mambo yapo, kinachohitajika ni msimamo tu. Nakumbuka wakati nagombea Udiwani baadhi ya wanaume walitaka kuniangusha, nilipoteza nafasi lakini sikukata tamaa wala kutoa rushwa ya ngono niliendelea kusimamia ninachokiamini, amesema na kuongeza kuwa anatembea kifua mbele akijiamini kuwa anaweza kufanya chochote.Mhadhiri wa Chuo Kikuu cha Dodoma Dk. Asha Salimu amesema changamoto iliyopo ni kwamba baadhi ya wasanii wanachukulia rushwa ya ngono kama kigezo cha mafanikio yao na kuwataka kujiamini kwa kile wanachokifanya badala ya kutegemea hayo.Katibu Mtendaji wa Basata Godfrey Mngereza amesema suala hilo halipo tu katika sanaa bali hata nyanja ya elimu na kuwataka Mtandao wa Wasanii Wanawake Tanzania kushirikiana nao kutoa elimu kwa wasichana ili wajitambue mapema. Samaki mkunje angali mbichi, kwa vile tuna program za wanafunzi tupeleke elimu shule za msingi na sekondari watambue rushwa ya ngono sio njia ya kufikia mafanikio, tuwajengee waamini kuwa wana uwezo wa kufanya vizuri katika masomo yao bila kusukumwa na wanaume, alisema.