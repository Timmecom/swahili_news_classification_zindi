 POLISI mkoani Tabora inamshikilia askari wake aliyetambuliwa kwa jina la Koplo Almasi kwa tuhuma za kumunguza kwa pasi ya umeme sehemu mbalimbali za mwili mwanafunzi Jumanne Ntimizi (17).Ntimizi anasoma Kidato cha Tatu katika Shule ya Sekondari Cheyo iliyoko katika Manispaa ya Tabora. Akizungumza na gazeti hili, Kamanda wa Polisi wa Mkoa, Emmanuel Nley alisema tukio hilo limetokea Desemba 25, mwaka huu saa 1.30 jioni katika Mtaa wa Lumaliza, Kata ya Mbugani katika Manispaa ya Tabora. Kamanda Nley alisema kijana huyo alikutwa karibu na nyumba ya askari huyo kwa nia ya kufanya mapenzi na binti wa askari huyo (Koplo Almasi).Alifafanua kuwa baada ya kumkuta na binti yake, alimkamata na kuanza kumunguza kwa pasi ya umeme sehemu mbalimbali za mwili na kisha kumpiga na kitu kizito kwenye paji la uso na mdomoni na kumjeruhi vibaya. Kamanda Nley alibainisha kuwa baada ya jeshi kupata taarifa hizo walimkamata askari huyo na hadi sasa anashikiliwa katika Kituo Kikuu cha Polisi kwa mahojiano zaidi, kabla ya taratibu nyingine za kisheria kufuata. Tunamshikilia askari wetu E.9301 Koplo Almasi kwa tuhuma za kumunguza kwa pasi ya umeme na kumjeruhi vibaya kijana (mwanafunzi) aliyemkuta na binti yake nje ya nyumba wakitaka kufanya mapenzi,  alisema. Alisema tayari jeshi imemchukulia hatua za awali za kinidhamu askari huyo kwa kumshitaki kijeshini kutokana na shambulio hilo la kudhuru mwili.Katika hatua nyingine, Kamanda Nley alibainisha kuwa katika kipindi hiki cha Desemba kuelekea Januari, wamejipanga vizuri ili kuhakikisha ulinzi na usalama unaendelea kuimarisha katika maeneo yote ya mkoa huo. Alitaja mikakati ya jeshi hilo kuwa ni kufanya misako ya wahalifu kokote waliko, kuimarisha ulinzi katika nyumba za starehe na nyumba za ibada na kufanya doria katika barabara kuu na maeneo yote hatarishi.Aliongeza kuwa wamepiga marufuku disko toto na upigaji fataki barabarani na mitaani na wanaendelea kuimarisha usalama barabarani kwa kufanya ukaguzi wa mara kwa mara wa magari barabarani. Alitoa wito kwa wananchi kuendelea kutoa ushirikiano kwa jeshi hilo kwa kutoa taarifa za wahalifu na matukio ya uhalifu ili hatua zichukuliwe haraka. Aidha, aliwataka wazazi na walezi kuangalia watoto wao katika kipindi hiki.