 NAIBU Waziri wa Maji, Jumaa Aweso ameridhia kutimuliwa kwa mkandarasi wa Kampuni ya Mazongela Building Construction, ambaye alipewa kazi ya kujenga tangi la maji la mradi wa Kijiji cha Boga na Mengwa kwenye Halmashauri ya Wilaya ya Kisarawe mkoani Pwani baada ya kushindwa kutekeleza mradi huo wenye thamani ya Sh milioni 536.Aidha ameagiza mkandarasi huyo asipewe kazi tena katika wilaya hiyo kwani ameonesha uwezo wake ni mdogo, hawezi kutekeleza ili kuwaondolea kero wananchi wa vijiji hivyo zaidi ya 5,000.Aweso ameyasema hayo kwenye Kijiji cha Boga unapojengwa mradi huo wakati wa ziara yake kutembelea miradi mbalimbali ya maji, ili kujua maendeleo yake na changamoto zinayoikabili katika kutekeleza miradi hiyo kwenye Halmashauri ya Kisarawe.Amesema miradi mingi ya vijijini inachangamoto kubwa mojawapo ni baadhi ya wakandarasi kushindwa kukamilisha miradi kutokana na kushindwa kufanya kazi wanazoomba, baadhi hawana uwezo lakini wanapewa kazi hizo jambo ambalo linasababisha kero ya ukosefu wa maji kuendelea."Mradi tangu Oktoba mwaka jana hadi leo (jana) kachimba shimo tu, huu ni ubabaishaji ambao hautakiwi uendelee hapa, hakuna maneno zaidi ya kuongea inatosha mkandarasi huyu kaumiza watu kwa muda mrefu hatufai tushamwondoa na hakuna lugha nyingine tusiimbe tu kuwa mkandarasi hana uwezo tutafute wale wenye uwezo," amesema.Mkuu wa Wilaya ya Kisarawe, Jokate Mwegelo alisema inasikitisha kuona kuwa mji huo ulianzishwa sawa na mji wa Nairobi nchini Kenya lakini hauna maji.Mwegelo alisema ukosefu wa maji umesababisha wilaya hiyo ishindwe kuendelea na baadhi ya wakandarasi hawachukuliwi hatua kama kazi wameshindwa waondolewe, viongozi wajitafakari kwa nini wanapewa kazi lakini hawana uwezo.Awali akisoma taarifa juu ya mradi huo, Mhandisi wa Maji wa Halmashauri ya Wilaya ya Kisarawe, Majid Mtili alisema baada ya kuona mkandarasi huyo hatokei kwenye eneo la mradi walimwandikia barua mara tatu, ya kwanza ilikuwa Desemba 12 na Desemba 23 mwaka jana na Januari 10 mwaka huu, lakini hakutokea.Mtili alisema baada ya barua ya mwisho ya Januari 10 alipewa tena siku saba na halmashauri kuandika kusudio la kuvunja mkataba, lakini bado aliendelea kuwa kimya, hivyo halmashauri walianza mchakato wa kuvunja mkataba ili aondolewe kwa kushindwa kazi.Diwani wa Kata ya Boga, Jinadi Chakachaka alisema mkandarasi alitakiwa aanze kazi Oktoba mwaka jana kwenye mkataba wa miezi sita lakini tangu Oktoba hadi mwezi huu bado hajatokea kuendelea na kazi kwani alichimba tu kisha kuondoka.Alisema inawezekana ameshindwa kufanya hiyo kazi lakini cha ajabu hata kama kashindwa hajatoa taarifa ili atafutwe mjenzi mwingine afanye kazi hiyo ili kufanikisha wananchi wa vijiji hivyo kupata maji.Mwenyekiti wa Chama Cha Mapinduzi (CCM), Khalfan Sika amesema wilaya hiyo ina tatizo kubwa la maji, hivyo mkandarasi kama huyo hafai kuendelea kuangaliwa.Sika alisema kuwa kama inawezekana utaratibu wa kumuondoa usichukue muda mrefu ili apatikane mkandarasi mwingine aweze kuendelea na ujenzi wa mradi huo, ambao ulitengewa fedha nyingi kutokana na mahitaji ya maji kwenye vijiji hivyo kwani hali ni mbaya sana.