 WATU wawili wamekufa, 57 kujeruhiwa huku wananchi 1,955 wakikosa makazi baada ya mvua kubwa ya mawe kunyesha mwanzoni mwa wiki na kuathiri nyumba 373 katika vijiji vinne wilayani Sumbawanga, mkoani Rukwa.Kati ya waliopoteza maisha kwa mvua hiyo ni mtoto wa miaka minane aliyepigwa na radi katika kijiji cha Tunko na mkazi wa kijiji cha Kipeta, Elizabeth Manamba (85) aliyeangukiwa na ukuta wa nyumba alimokuwa amelala.Akizugumza na gazeti hili kwa njia ya simu, Mkuu wa Wilaya ya Sumbawanga, Dk Halfany Haule alisema watu waliojeruhiwa 49 wanatoka vijiji vya Kilyamatundu na Kipeta na wengine wanane wakiwa ni wakazi wa kijiji cha Muze vyote vitatu viko katika Bonde la Ziwa Rukwa.Alisema majeruhi hao wametibiwa na kuruhusiwa isipokuwa Ofisa Tarafa wa Kipeta, Jacob Nkungwe na mkewe wamejeruhiwa vibaya wakiwa wamevunjika miguu ambapo wamelazwa wakiendelea na matibabu. Kaya 373 zimekosa makazi baada ya nyumba zao kubomolewa na mvua iliyonyesha saa 10 ikiambatana na upepo mkali na kuathiri vijiji vya Kipeta na Kilyamatundu iliyoathiri nyumba 336, Mpwapwa (13) na Muze 25,  alieleza.Alisema majengo ya shule ya sekondari Kipeta yenye wanafunzi wanaosoma kidato cha kwanza hadi kidato cha sita, paa zimeezuliwa. Pamoja na hayo, nyumba za wenyeviti wa vijiji hivyo vinne paa zake zimeezuliwa na mabati kupeperushwa umbali wa kilomita moja na zaidi ambapo uharibifu uliosababishwa na mvua hiyo ni mkubwa na waathirika wamepoteza kila kitu.Kaya zilizoathirika zimehifadhiwa katika majengo ya Shule ya Msingi Kipeta na ofisi za kata ..... wanahitaji makazi na chakula na msaada wa haraka. Ofisi imetoa msaada wa unga kilo 1,700 na kila kaya itapewa kilo tano.Kitengo cha Maafa Ofisi ya Waziri Mkuu kimetuma wataalamu wake wawili kufanya tathmini ya hasara iliyosababishwa na mvua. Alisema tathmnini ya awali iliyofanywa Shule ya Sekondari Kipeta imebainisha kuwa zaidi ya Sh milioni 100 zinahitajika haraka kuikarabati.Kuhusu mlipuko wa magonjwa ya kuharisha na kipindupindu alisema wakazi wa vijiji ambavyo vimefurika maji kuwa madimbwi ya maji machafu wameshatahadharishwa kutoyanywa.  Tayari dawa za kutibu maji zimeshasambazwa kwa wakazi wa vijiji hivyo ili kukabiliana na mlipuko wa magonjwa ya kipindupindu  waathirika wanahitaji msaada,  alisema.Mvua hiyo ilileta madhara makubwa katika Shule ya Sekondari Kipeta ambapo imebomoa vyumba vitano vya madarasa, ofisi ya walimu, mabweni mawili nyumba ya mwalimu na vyoo. Kamanda wa Polisi mkoa wa Rukwa, George Kyando amethibitisha tukio hilo akisema mvua iliyoambatana na upepo mkali ilianza saa tano usiku wa kuamkia jana na kudumu kwa saa 45. Akizungumzia tukio hilo, Mganga wa Kituo cha Afya Kilyamatundu, Neema Nyondo alisema usiku huo wa tukio majeruhi 36 walipokewa baadhi wakiwa wamevunjika mikono, mbavu na miguu.