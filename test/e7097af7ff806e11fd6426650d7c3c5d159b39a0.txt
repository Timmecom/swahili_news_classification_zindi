 WANANCHI zaidi ya 500 wakazi wa Kitongoji cha Momela katika Kata ya Ngarenanyuki wilayani Arumeru Mkoa wa Arusha wameandamana katika ofisi za kata hiyo kumshukuru Rais John Magufuli kwa kuwatambua wananchi wanaoishi jirani na hifadhi za Taifa wakiwemo waliopo karibu na Hifadhi ya Arusha (ANAPA).Wananchi hao wakiwemo wazee wenye umri mkubwa waliokuwa wamebeba majani ya miti, walimtaja Rais Magufuli kama kiongozi shujaa mzalendo aliyeletwa na Mwenyezi Mungu kuwatumikia wananchi wanyonge.Wakizungumza katika ofisi za kitongoji hicho jana, baadhi ya wananchi hao, Kanangila Nnko na Elikananyi Mbise walidai katika kipindi cha zaidi ya miaka 10, wameishi katika mateso kwa kupigwa, kunyanyaswa na hata baadhi yao kubambikizwa makosa ya jinai na kufungwa jela kutokana na kuishi jirani na hifadhi hiyo.Walidai mara kwa mara askari wa hifadhi hiyo walikuwa wakiwavamia na kuwapora mifugo yao na mingine ikiuawa kwa kupigwa risasi kwa madai ya kuingia hifadhini, jambo lililojenga mahusiano mabaya na hifadhi hiyo. Kutokana na hatua ya Rais Magufuli kuamuru wananchi wanaoishi hifadhini na pembezoni mwa hifadhi wasiondolewe, tunaona kama nuru imeingia katika giza, tuna imani mgogoro na hifadhi sasa utaisha ndio maana tumeamua kujikusanya hapa na kumpongeza rais wetu Magufuli,  alisema Nnko.Awali, Mwenyekiti wa kitongoji hicho, Senyael Nko pamoja na kumpongeza Rais Magufuli alimwomba asaidie kurejeshewa eneo lao lenye ukubwa wa ekari 606 analodai limemegwa kimabavu na Anapa kwa madai kwamba ni eneo lao, hivyo kukosa eneo la malisho, kilimo na ujenzi wa shule ya sekondari. Tunampongeza pia Rais kwa kutuletea Mkuu wa wilaya, Jerry Muro ambaye amesaidia sana kumaliza huu mgogoro kwani kati ya wakuu wa wilaya takribani wanne waliokuja Arumeru, yeye ndio amefika katika kitongoji chetu,  alisema mwenyekiti huyo.Naye Diwani wa Kata ya Ngarenanyuki, Zacharia Nnko na wa Kata ya Osunyai, Elirehema Nnko, wamemwomba rais kuwasaidia wananchi hao ili kitongoji chao kutambuliwe kama kijiji baada ya kukamilisha taratibu zote zinazohitajika. Kwa muda mrefu wananchi wa Momela wameteseka kupatiwa hati ya utambuzi kama wanakijiji na hili wanamwomba Rais Magufuli awasaidie waweze kumiliki kijiji chao,  alisema Diwani wa Ngarenanyuki.