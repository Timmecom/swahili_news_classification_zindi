 SAKATA la mama Saumu Mwarembe mkazi wa mkoani Songwe aliyelia kwa uchungu akimuomba Rais John Magufuli kuingilia kati kesi ya ulawiti aliyofanyiwa mwanawe wa miaka minne wakati huo, akishutumu kuwa mtuhumiwa bado yuko nje, limepata majibu.Imethibitika kuwa kesi hiyo ni ya kweli na ilikuwa na ujanja mwingi, lakini mshitakiwa yupo gerezani anatumikia kifungo cha maisha.Rais ameagizwa mtoto aliyefanyiwa ukatili huo kutibiwa na hospitali ya mkoa na kama hajaanza shule kupelekwa shule kwa gharama ya serikali.Akihutubia mkutano wa hadhara jana wakati akifungua Barabara ya Mbeya-Chunya kilometa 72 na kuweka jiwe la msingi katika barabara ya Chunya- Makongorosi ya kilometa 39 , amesema baada ya kusikiliza malalamiko ya mama huyo hapo juzi alifuatilia mwenendo mzima wa kesi hiyo na kugundua ilipewa jalada namba M 33/215.Akizungumzia kwa undani sakata hilo Rais Magufuli amesema mahakama ya Hakimu Mkazi Mbeya,ilimtia hatiani Idd Sekeni kwa kosa la kumnajisi mtoto huyo na sasa anatumikia kifungo cha maisha jela.Aidha amesema kesi hiyo ilikuwa na ujanja ujanja lakini Hakimu Mfawidhi wa Mahakama ya Mbeya, Michael Mteite aliisimamia kwa weledi na kumhukumu mtuhumiwa licha ya kutokuwepo mahakamani. Nilifuatilia kesi ya yule mama aliyetoa malalamiko jana (juzi) pale viwanja vya Ruanda Nzovwe kuwa mtoto wake wa miaka sita sasa wakati huo (4), ni kweli kesi ile ilikuwa na ujanja ujanja na wakati mwingine yule mama alikuwa akiwekwa ndani alipokwenda kuhoji polisi, mwishowe aliomba msaada kwa Mkuu wa Mkoa Abbas Kandoro (Mungu amrehemu) na alisaidiwa na Hakimu Mteite alisimamia haki, alisema Rais Magufuli.Alisema , Hakimu Mteite alitumia sheria zote na kuitendea haki kesi hiyo kwa kumhukumu mhalifu huyo ingawa hakuwepo mahakamani hapo na baadaye alitafutwa na nimeambiwa Aprili 4, mwaka 2018 alikamatwa na kupelekwa gerezani Luanda kutumikia kifungo chake cha maisha, amesema Rais Magufuli. Ni bahati nzuri kesi ilimkuta hakimu aliyesimamia haki na akatumia vifungo vyote vya sheria kutoa hukumu, nimefuatilia ni kweli mhalifu yuko gerezani na niliagiza apigwe picha nimeiona na ninaagiza huyo Hakimu Mteite jina lake lipelekwe kwa Jaji Mkuu ili majina yatakayoletwa ya kuteua majaji na lake liwepo kama anavigezo awe jaji,  alisema Rais Magufuli.Alisema baada ya kupata malalamiko hayo alifuatilia na kama mtuhumiwa asingepatikana, maagizo yake ya jana yangekuwa tofauti kwa wahusika.  Maagizo yangu ya leo yangekuwa tofauti sana kama asingepatikana  nimefuatilia nimehakikisha mhalifu yupo jela na picha yake nimeletewa, sasa naagiza tena mtoto aliyefanyiwa ukatili huo serikali ya mkoa imtibu na pia kama hajaanza shule aende kwa gharama za serikali,  alisisitiza Rais Magufuli.Akizungumzia hilo kwa uchungu Rais Magufuli aliagiza, serikali ya mkoa imchukue mtoto huyo na kufanyiwa uchunguzi wa kina kisha matibabu yaanze mara moja kwa kuwa hali yake sio nzuri kutokana na haja kubwa kutoka mfululizo kutokana na ukatili aliofanyiwa. Kandoro alitimiza wajibu wake alitenda haki alihakikisha anasimamia haki(Mungu amrehemu) sasa nyie uongozi wa mkoa, kama huyo mtoto hajaenda shule mlibebe ili mhakikishe anatibiwa na shule aende, alisema Rais Magufuli.Alisema alichokifanya marehemu Kandoro ndio kinapaswa kuigwa na viongozi wote kwa kuhakikisha penye dhuluma haki inatendeka na kuhakikisha hayafumbiwi macho madhambi kama hayo ya kishetani dhidi ya watoto na watu wengine katika jamii.  Alafu huu uchafu wa kulawiti na ubakaji kwa watoto ni vitendo vinavyoonekana kama vinaeneo maeneo haya, sasa hakikisheni vinakoma na wale wote wanaotuhumiwa wanakamatwa na kufikishwa kwenye vyombo vya sheria, alisisitiza Rais Magufuli. Tusiyafumbie macho, kama bado kuna mabaki hapa yapelekwe vyombo vya dola, mara mifupa ya albino, mara hili, tusiyafumbie macho tusimamie vizuri, hakuna utajiri unaopatikana kwa kufanya hayo ya kuomba viungo vya watu, alisema Rais Magufuli.