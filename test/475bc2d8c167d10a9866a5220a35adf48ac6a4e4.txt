 MABINGWA wa Ligi Kuu Bara, Simba leo watakuwa na mchezo wa kirafiki dhidi ya Arusha United kwenye uwanja wa Sheikh Amri Abeid Arusha.Simba inacheza mechi hiyo kwa mualiko maalumu wa mkuu wa mkoa wa Arusha, Mrisho Gambo.Hiyo itakuwa mechi ya mwisho ya kujipima kwa Simba kabla ya kucheza na Mtibwa Sugar mechi ya ngao ya jamii kwenye uwanja wa CCM Kirumba Mwanza mwishoni mwa wiki hii.Mechi ya ngao ya jamii huashiria kuanza kwa msimu mpya wa Ligi Kuu. Msimu wa 2018/19 unatarajiwa kuanza Agosti 22 mwaka huu.Tangu irejee kutoka Uturuki ambako iliweka kambi ya wiki mbili, Simba imeshacheza mechi mbili za kirafiki, dhidi ya Asante Kotoko ya Ghana waliyotoka sare ya bao 1-1 na dhidi ya Namungo FC ya Lindi inayoshiriki Ligi daraja la kwanza ambapo walitoka suluhu.Kocha mkuu wa timu hiyo, Patric Aussems akiizungumzia mechi hiyo jana alisema anaichukuliwa kwa uzito mechi hiyo kwani ni sehemu ya maandalizi kuelekea mechi ya ngao ya jamii. Tutautumia mchezo huo kama maandalizi ya mchezo wa ngao ya jamii, lakini kama nilivyosema hapo awali sisi ni washindani na tunahitaji kushinda zaidi kwa hiyo tunataka kuutumia vyema mchezo huo, amesema Aussems.