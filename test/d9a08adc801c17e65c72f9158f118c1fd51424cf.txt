 WAZEE wa Baraza katika kesi ya mauaji inayomkabili mkazi wa Mchikichini, Yusuph Mussa anayedaiwa kumuua mkewe, wameieleza Mahakama ya Hakimu Mkazi Kisutu kuwa, upande wa mashitaka wameshindwa kuthibitisha mashitaka hayo, hivyo wanamuona mshitakiwa hana hatia.Wakitoa maoni yao katika kesi hiyo jana mbele ya Msajili wa Mahakama Kuu, Pamela Mazengo walidai kati ya mashahidi wote tisa waliotoa ushahidi dhidi ya mshitakiwa huyo, hakuna hata mmoja aliyeeleza kuwa alimuona akitekeleza nia hiyo ovu.Hatua ya wazee hao ambao ni washauri wa mahakama imetokana na kufungwa kwa ushahidi wa pande zote mbili pamoja na mawasilisho yaliyofanywa na mawakili kama mshitakiwa ana hatia au la. Wazee hao walidai ushahidi wa upande wa mashitaka una mashaka mengi na hauna muunganiko wa matukio yaliyotokea wakati wa kifo cha marehemu, Fatuma Mbaga.Walidai mashahidi pamoja na mshitakiwa waliieleza mahakama kuwa sababu ya kifo ilidhaniwa imetokana na shoti ya umeme lakini upande wa mashitaka umeshindwa kuwaleta mafundi umeme ili kuthibitisha kama ni kweli nyumba ya mshitakiwa na marehemu ilikuwa na shoti na walirekebisha tatizo hilo kabla ya tukio.Pia walidai mahakama haikuletewa tiketi ya ndege aliyosafiria mshitakiwa kwenda Mwanza kama alivyodai wala tiketi za gari aliyotumia askari mpelelezi kwenda kuchunguza kama baba wa mshitakiwa ni mzima au amekufa.Walidai mpelelezi alishindwa kwenda kwenye kampuni aliyokuwa anafanyia kazi baba wa mshitakiwa ili kuthibitisha kama ni mzima licha ya jitihada za kwenda Mwanza kujua ukweli. Kuna maswali mengi katika kesi hii kwa sababu daktari alieleza kuwa kifo cha marehemu kilisababishwa na matatizo kwenye ubongo yaliyosababisha kuvuja damu, michubuko sehemu za haja kubwa na ndogo na alivunjika mgongo je, yote haya yamesababishwa na hitilafu ya umeme? Alihoji mzee wa baraza.Kutokana na hali hiyo, walidai kuwa mshitakiwa hana hatia kwa sababu ushahidi uliotolewa ni wa hisia hivyo, mahakama imuachie huru. Awali, upande wa utetezi ukiongozwa na Wakili Robert Kusalika ulidai kuwa ushahidi wa upande wa mashitaka ni wa mazingira na kwamba hakuna mtu aliyemuona mshitakiwa akitenda kosa. Kusalika alidai ushahidi uliotolewa umekata kata hivyo haumuunganishi moja kwa moja mshitakiwa na tukio hilo.Msajili Mazengo alisema ni wajibu wa upande wa mashitaka kuhakikisha wanathibitisha mashitaka bila kuacha shaka. Alisema kwamba hakuna shaka kuwa Mbaga alikufa kwani daktari aliyechunguza mwili huo aliithibitishia Mahakama na kwamba mshitakiwa na marehemu walikuwa mke na mume ambao waliishi pamoja.Pia aliwataka wazee hao kutoa maoni yao kuhusu kesi hiyo kwa mujibu wa sheria kama mshitakiwa alihusika na tukio hilo na ushahidi uliotolewa na kuhusu tarehe ya kifo cha marehemu. Mussa anadaiwa kuwa Mei 11 ,2015 eneo la Jangwani, Ilala, Dar es Salaam, alimuua kwa makusudi Mbaga.