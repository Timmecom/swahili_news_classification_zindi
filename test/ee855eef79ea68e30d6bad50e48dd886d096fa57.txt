 SIMBA leo wana kazi ya kupindua matokeo dhidi ya Al Ahly watakapokutana nayo kwenye Uwanja wa Taifa katika mechi ya marudiano ya hatua ya makundi ya Ligi ya Mabingwa Afrika.Wawakilishi hao wa Afrika Mashariki katika michuano hiyo, Simba wanakutana na Ahly ya Misri wakiwa na kumbukumbu ya kupigwa mabao 5-0 katika mechi ya kwanza iliyochezwa Februari 2 mwaka huu.Simba ina kazi kubwa kupindua matokeo kwa Waarabu hao wanaoonekana kuwa kamili kila idara.Ushindi ni muhimu kwa wekundu hao wa Msimbazi ili kurejesha matumaini ya kuendelea kupambana kwenye kundi hilo D kwani walipoteza mechi mbili mfululizo kwa vipigo vya mabao mengi, 5-0 kila mechi dhidi ya Ahly na dhidi ya AS Vita ya Congo DR.Simba ikipoteza mechi hiyo haitakuwa na cha ziada kwenye kundi hilo zaidi ya kukamilisha ratiba, lakini ikishinda itarudisha matumaini ya kusonga mbele kama itaendelea na wimbi hilo la ushindi.Hata hivyo, mchezo huo hautarajiwi kuwa rahisi hasa kwa Simba, licha ya kuwa na historia ya kuzisumbua timu za Waarabu nyumbani kwani wapinzani wao bila shaka wamekuja wakilifahamu hilo, hivyo watakuwa wamejiandaa vya kutosha.Nahodha msaidizi wa Simba, Mohammed Hussein alisema jana kuwa wamejipanga vyema kuhakikisha wanarejesha matumaini kwa mashabiki wa timu hiyo na kwamba uwezo wa kupata ushindi wanao, kama ilivyokuwa kwa wapinzani wao kwao Misri.Alisema kila kitu katika soka kinawezekana na wamejiandaa kuhakikisha furaha inarudi upya Msimbazi kwani wana timu nzuri ambayo inaweza kufanya maajabu ya kupata nafasi ya kusonga mbele. Tunacheza na timu kubwa, walitufunga mchezo wa kwanza ila hata sisi tunaweza kushinda kama wao walishinda kwanini na sisi tusiweze,  alisema.Kocha wa Al-Ahly, Martin Lasarte amesema wamekuja kwa lengo moja la kushinda mchezo licha ya kufahamu kuwa wanacheza ugenini, lakini bado wanahitaji pointi tatu ili kujiongezea nafasi ya kuendelea kuongoza kundi hilo.Amesema wamefanya maandalizi ya kutosha, licha ya kwamba watamkosa beki wao tegemeo Asaad Samir ambaye hajasafiri na timu hiyo kutokana na tatizo la kubanwa na misuli ya paja. Tumejiandaa kushinda mchezo bado tunataka nafasi ya kuendelea kubaki juu, hivyo tumekuja kwa ajili ya kushinda tu, hatuchukulii faida ya magoli matano kama sababu bali tumejipanga upya kushinda,  alisema Martin Lasarte.Katika kundi hilo, Al- Ahly inaongoza kwa pointi saba, ikifuatiwa na As Vita yenye pointi nne na Simba ni ya tatu ikiwa na pointi tatu, JS Saoura inaburuza mkia kwa pointi mbili.