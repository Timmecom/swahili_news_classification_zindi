 Moja ya changamoto zinazokabili zao la korosho nchini imetajwa kuwa ni Watanzania kutopendelea kula zao hili. Haya yamesemwa leo, Jumapili na Mkurugenzi Mkuu wa Bodi ya Korosho Alfred Francis katika maadhimisho ya siku maalumu ya mazao ya mkakati kwenye Maonyesho ya Biashara ya 43 ya Kimataifa (Sabasaba). Francis amesema kuwa soko kubwa na korosho sio la ndani, hivyo kufanya zao hilo kuuzwa nje ya nchi zaidi.  Watanzania wengi sio walaji wa korosho, na wengi wanalalamikia bei kubwa ya zao hilo kuwa ndio kikwazo kikubwa kwao,  ameeleza. Kutokana na hilo bodi hiyo imeamua kugawa pakiti 4000 za korosho bure kwa waliotembelea maonyesho hayo ya Sabasaba ili kutoa motisha ya watu kujenga tabia ya kununua bidhaa hiyo. Ameongeza pia kuwa bodi hiyo pia imeandaa kongamano maalumu la kuonyesha zao la korosho mkoani Mtwara ili kuvutia wadau na wawekezaji kuwekeza kwenye sekta hiyo. Kongamano hilo litafanyika Julai 12 na 13 mwaka huu 2019.