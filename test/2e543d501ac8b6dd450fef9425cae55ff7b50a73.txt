 Aidha, wamesema ili kutekeleza vipaumbele hivyo, ni lazima msingi wake uwe Utawala Bora na kuviwezesha vyombo vya Ulinzi na Usalama kuhakikisha nchi inakuwa salama ili kuvutia wawekezaji na wananchi kufanya shughuli za maendeleo.Walisema hayo jana kwa nyakati tofauti, wakati wakitoa maoni kuhusu mapendekezo ya mpango huo, wakati Bunge lilipokaa kama Kamati chini ya Mwenyekiti wa Bunge, Mussa Azzan Zungu, Mbunge wa Ilala (CCM), kujadili mpango huo.Mbunge wa Kuteuliwa, James Mbatia (NCCR-Mageuzi) alisema Serikali haiwezi kufikia malengo, ikiwa na vipaumbele vingi na katika karne hii ya 21, vipaumbele vinapaswa kuwa reli na bandari ikiwa nchi inataka kufikia uchumi wa kati mwaka 2015. Tunahitaji Dola za Marekani bilioni tatu kwa ajili ya bandari, bilioni 1.5 Bandari ya Dar es Salaam na reli inahitajika Dola bilioni saba, ni kama Dola bilioni 10 (zaidi ya Sh trilioni 15) zitatuondoa kwenye uchumi mdogo, tunazunguka katika umasikini ule ule, fedha zipatikane tuwekeze kwenye reli vizuri,  alisema Mbatia.Alishauri Serikali kuacha kukopa kwenye masharti magumu na mikopo midogo midogo, bali ikope mikopo mikubwa na kuwekeza katika reli na kuongeza kuwa Watanzania wakiamua, wanaweza, utalii na uwekezaji mkubwa unawezekana kupitia bandari bora na reli.Mbatia akitoa mfano wa vivutio vya Tanzania ikiwa nchi ya pili duniani kwa vivutio vingi baada ya Brazil, alisema ni aibu kushika nafasi ya 110 kwa wingi wa watalii wanaofika kuona vivutio hivyo kati ya nchi 133 wakati Kenya ni ya 28 kwa vivutio na iko nafasi ya 103. Tuache kulumbana, tuongeze umakini katika kupanga mambo ya kupunguza umasikini, uwezo na nguvu tunayo ya kufanya hivyo,  alisema Mbatia.Naye Mbunge wa Nkenge, Assumpta Mshama (CCM) alisema mpango wa  Matokeo Makubwa Sasa  hautatekelezeka kama baadhi ya watendaji wanaokosea watalindwa na kuhamishwa idara badala ya kuwajibishwa. Kwa mfano, hata mshahara sisi wabunge mpaka tarehe 30 hatujapata utadhani tunafanya kazi kwa Wahindi ama mtu binafsi mwenye amri ya kukupa mshahara tarehe 34. Maneno ni mengi kuliko matendo, tutenge vipaumbele vichache muhimu kuondoa tatizo la ajira na umasikini,  alisema Mshama.Mbunge wa Ngara, Deogratius Ntukamazina, alisema pamoja na kuwekeza katika reli na bandari, Serikali inapaswa kuiangalia ATCL ili ifanyekazi kwa faida. Alitolea mfano Rwanda yenye ndege saba akisema ni aibu Tanzania kupitwa na nchi ndogo kama hiyo.Mbunge wa Viti Maalum, Rita Mlaki (CCM) alishauri kuanzishwe Idara ya Intelijinsia ya Uchumi, kusimamia utekelezaji wa mpango huo na kuongeza kuwa reli kuanzia Dar es Salaam kwenda Isaka mpaka Kigali ni muhimu.Mbunge wa Rombo, Joseph Selasini alisema mpango huo una mambo mengi na kupendekeza yachaguliwe mambo machache muhimu yanayoweza kukuza uchumi, ili yafanyiwe kazi kama vile reli ambayo ikijengwa hasa ya kati, itasababisha ajira, kuimarisha biashara na itaokoa barabara.Kwa upande wake, Mbunge wa Tabora Mjini, Ismail Aden Rage (CCM) alisema mkombozi wa uchumi wa nchi ni reli na kuishauri Serikali kuongeza kasi katika kushughulikia reli kwa kumuwezesha Waziri wa Uchukuzi, Dk Harrison Mwakyembe kifedha ili mikakati aliyojiwekea ya kununua mabehewa itekelezeke.