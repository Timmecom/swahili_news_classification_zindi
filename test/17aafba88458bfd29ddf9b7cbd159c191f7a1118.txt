 SIMU za mkononi za Rais John Magufuli na Uhuru Kenyatta wa Kenya zimenogesha makabidhiano ya fedha na dhahabu za wizi lakini pia zimefanikisha kujenga na kudumisha uhusiano na ushirikiano mwema kati ya wananchi wa Tanzania na Kenya.Marais hao, kupitia simu zao za mkononi, waliwadhihirishia wananchi na ulimwengu mzima namna teknolojia hiyo inavyoweza kutumika vizuri na Wakuu wa Nchi na viongozi wengine waandamizi wa serikali katika kufanikisha mambo ya msingi na makubwa ya kitaifa kama ilivyotokea Dar es Salaam na Nairobi jana.Katika tukio hilo lililofanyika Ikulu, Dar es Salaam ambapo Rais Magufuli alikabidhiwa fedha taslimu pamoja na madini ya dhahabu yaliyokamatwa nchini Kenya mwaka 2004 na 2018, simu za mkononi zilitumika kuwaunganisha wakuu hao wa nchi kwa kuzungumza moja kwa moja na mazungumzo yao kurushwa na Televisheni ya Taifa (TBC1), televisheni binafsi na mitandao ya kijamii.Vyombo vya usalama nchini Kenya, vilifanikiwa kukamata fedha taslimu Sh milioni 170 za Tanzania, Sh 171,600 za Kenya na Dola za Marekani 77,500 zilizoibwa na majambazi mwezi Mei mwaka 2004 baada ya kuvamia Benki ya NBC Tawi la Moshi.Serikali ya Kenya ilizihifadhi fedha hizo kwa miaka 15 mpaka zilipokabidhiwa jana kwa Rais Magufuli.Sambamba na hilo, vyombo vya usalama nchini Kenya pia vilimtia mbarano Mtanzania aliyetajwa kwa jina la Baraka Chaulo akiwa na kilogramu 35.34 za dhahabu kutoka Tanzania.Kwa mujibu wa Mwendesha Mashtaka Mkuu wa Serikali ya Tanzania, Biswalo Mganga, mtuhumiwa huyo alikamatwa nchini humo Februari 15, 2018 akitokea jijini Mwanza kwa ndege ya Shirika la Precission Air na kupitia Uwanja wa Ndege wa Kimataifa wa Kilimanjaro (KIA) hadi Uwanja wa Ndege wa Kimataifa wa Jomo Kenyetta nchini Kenya ambapo alitiwa mbaroni.Mganga alisema baada ya mtuhumiwa kutiwa mbaroni, Mkurugenzi wa Upelelezi wa Tanzania kwa kushirikiana na Mkurugenzi wa Upelelezi wa Kenya walianza upelelezi wa jambo hilo mara moja, lakini pia yeye mwenyewe akiongoza timu ya watu 11 walikwenda nchini Kenya ili kuhakikisha dhahabu hiyo inarudishwa hapa nchini ambapo pamoja na mambo mengine itatumika kwenye ushahidi wa kesi ya jinai Namba 8 ya mwaka 2018 ya uhujumu uchumi iliyopo mahakamani jijini Mwanza.Alisema mtuhumiwa wa wizi wa fedha hizo alisharejeshwa hapa nchini kutoka Kenya kujibu kesi yake iliyopo mahakamani mjini Moshi. Naye Mwendesha Mashta Mkuu wa Serikali ya Kenya, Nurdin Haji, alisema walipigiwa simu na Rais Kenyatta ili yeye na wajumbe wenzake waje Tanzania kukabidhi fedha na dhahabu hizo.Alisisitiza kuwa wahalifu hawapaswi kupewa nafasi aidha Tanzania au Kenya. Waziri wa Mambo ya Nje wa Kenya, Balozi Monica Juma na Waziri wa Mambo ya Nje na Ushirikiano wa Afrika Mashariki wa Tanzania, Profesa Palamagamba Kabudi, walimweleza Rais Magufuli kuwa dhahabu iliyoletwa kukabidhiwa iliku katika vipande 17 jambo ambalo Magufuli alilitilia shaka na kuhakikisha yeye mwenyewe na alipovihesabu alipata vipande 22.Wataalamu wa Tanzania na Kenya walipima tena dhahabu hiyo ili kujiridhisha uhalisia wake na mashine zote mbili za Tanzania na Kenya zilionesha matokeo sawa ambapo ilielezwa kuwa ubora au uhalisia wake (purity) ulikuwa kati ya 80-94.1 isipokuwa bar moja tu ilikuwa na ubora au uhalisia wake ulikuwa 59.6.Baada ya kukabidhiwa dhahabu na fedha hizo kutoka kwa Ujumbe wa Rais Kenyatta uliongozwa na Balozi Monica, Rais Magufuli aliamua kumpigia simu Rais Kenyatta na kumshukuru kwa uzalendo na upendo alionao kwa Tanzania mazungumzo ambayo yalirushwa moja kwa moja na TBC1, redio, mitandao ya kijamii na televisheni zingine.Tukio hilo la aina yake kuwahi kutokea katika historia ya ulimwengu huu, liliwavutia watu wengi ambapo pamoja na viongozi hao kupeana shukrani na kupongezana, walitumia fursa hiyo pia kutaniana. Mheshimiwa Kenyatta mzigo umeshafika, nimeshakabidhiwa dhahabu na fedha, nakushukuru sana kwa niaba ya Watanzania, wewe ni kiongozi mwaminifu na mzalendo hasa, Wakenya na Watanzania ni ndugu, na undugu huu utaendelea kudumu na hakuna atakayeweza kuuvunja, navipongeza vyombo vya usalama vya Kenya kwa kufanya kazi nzuri kwa kukamata dhahabu na fedha hizi ambazo ni mali ya Watanzania, alieleza Magufuli na kuongeza: Uaminifu ni jambo muhimu, mimi na wewe tungeweza kufanya siri na tungeweza kugawana fedha na dhahabu hizi na kusingekuwa na mtu angejua, lakini mambo hayo yanahitaji moyo wa uaminifu kama wako Mheshimiwa Kenyatta, kutokana na hilo, naahidi nitawatafutia zawadi askari wako wanne waliofanikisha kukamatwa kwa dhahabu na fedha hizi. Kenyatta alimweleza Magufuli, Watanzania na Wakenya kwa ujumla kuwa wao kama Marais wameaminiwa na wananchi kwa kupewa dhamana ya kuongoza, hivyo wana wajibu wa kulinda mali za mataifa yao na endapo mali za uhalifu zikitoroshewa kwenye moja ya nchi hizo, ni jukumu lao kama viongozi kuhakikisha zinarudishwa kwa nchi husika. Wananchi wametuamini kwa kutupatia uongozi, lazima tuwajibike, mali za wananchi wetu lazima zirudi kwa nchi husika zinapokamatwa, Kenya na Tanzania tuendelee kushirikiana na tuwe kitu kimoja ili wahalifu wa Kenya wasipate sehemu ya kutorokea Tanzania na wahalifu wa Tanzania wasipate nafasi ya kutorokea Kenya, alisisitiza Rais Kenyatta.Katika mazungumzo hayo, Rais Magufuli alimtania Kenyatta kuwa angependa Waziri wake Monica aendelee kubaki Tanzania kwa muda jambo ambalo Kenyatta alimweleza Magufuli kuwa amwache Waziri wake huyo arudi Kenya haraka kwa kuwa ana mambo mengine ya kutekeleza utani ambao ulizua kicheko kwa wananchi.Avishukia vyombo vya usalama Akiwa kama Amiri Jeshi Mkuu, Rais Magufuli alisikitishwa na namna vyombo vya usalama hapa nchini vilivyoshindwa kukamata dhahabu hiyo licha ya mtuhumiwa kupita nayo katika viwanja viwili vikubwa vya ndege vya Mwanza na Kilimanjaro. Magufuli alivipongeza vyombo vya usalama vya Kenya na kuhoji vyombo vya usalama vya Tanzania vilikuwa vinafanya nini wakati dhahabu hiyo inatoroshwa.Alisema jambo hilo ni aibu kwa taifa na akasema atamwandikia Kenyatta barua ya kuvipongeza vyombo vya usalama vya Kenya kwa kazi nzuri. Kutokana na hilo, Mkuu wa Jeshi la Polisi nchini, IGP Simon Sirro, alimwomba radhi Rais Magufuli kutokana na askari wake kushindwa kukamata dhahabu hiyo na kuahidi kuwa jambo hilo halitajirudia. Tunaomba radhi kwa kukutia aibu Mheshimiwa Rais, baada ya kosa hili tutajipanga vizuri ili jambo hili lisijirudie tena, natambua madini ni mali yetu hivyo ni wajibu wetu kuyalinda kwa nguvu zote, alisema Sirro.Waziri Monica Kabla ya kukabidhi fedha na dhahabu hiyo kwa Waziri mwenzake wa Mambo ya Nje na Ushirikiano wa Afrika Mashariki wa Tanzania, Profesa Kabudi, Waziri wa Mambo ya Nje wa Kenya, Balozi Monica, alisema kuwa kukabidhiwa kwa mali hizo kunatokana na makubaliano yaliyofikiwa kati ya Rais Magufuli na Rais Kenyatta walipokutana wilayani Chato mkoani Geita mwanzoni mwa mwezi huu.Balozi Monica alisema kupitia makubaliano hayo, Tanzania na Kenya zitaendeleza msingi wa kufanya kazi kwa pamoja kwa lengo la kujenga uchumi, kuimarisha usalama ili kuwafanya wananchi wa pande zote mbili kuishi maisha bora.