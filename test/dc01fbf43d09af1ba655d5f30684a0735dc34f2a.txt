 MAKUNDI manne ya vyombo vya moto aina ya pikipiki zikiwemo za waendeshaji pikipiki maarufu kama  bodaboda  ndio vinaruhusiwa kushikiliwa katika vituo vya polisi.Hayo yalibainishwa jana na Waziri wa Mambo ya Nje, Kange Lugola wakati akijibu swali la nyongeza la mbunge wa viti maalumu, Rehema Migila (CUF). Katika swali lake, mbunge huyo alieleza kuwa waendeshaji bodaboda wamekuwa wakisumbuliwa na baadhi ya pikipiki zinapokamatwa na kuhifadhiwa katika vituo vya polisi wakati vikitoka kuna baadhi ya vifaa vinakosekana.Akijibu swali hilo, Waziri Lugola alisema ni makundi manne tu ya pikipiki ndio zinaruhusiwa kushikiliwa katika vituo vya polisi na zingine zote zitakazokamatwa wahusika watatakiwa kuandikiwa faini na kulipa ndani ya siku saba. Alisema zile za makundi maalumu zinaposhikiliwa katika vituo husika kuna hati mhusika anapewa kuainisha kila kifaa chake kilichopo na wakati akirudishiwa atakagua na kama kila kitu kipo.Waziri Lugola aliyataja makundi hayo kuwa ni bodaboda zilizohusika katika uhalifu, zilizohusika katika ajali za barabarani, bodaboda zilizoibiwa ambazo hushikiliwa kama kielelezo na zile zisizokuwa na wenyewe na zilizobaki zote zikikamatwa wahusika watatakiwa kuandikiwa faini na kulipwa.Awali, katika swali lake la msingi Migila alisema vijana wengi wamejiajiri kuendesha bodaboda lakini wamekuwa wakisumbuliwa na polisi kwa kukamatwa pikipiki zao mara kwa mara na je, kwa nini pikipiki zao zinapokamatwa na kisha kupelekwa polisi, siku wanapokwenda kuzichukua baadhi ya vifaa kama betri hazipo?Akijibu swali hilo la msingi, Naibu Waziri, Mambo ya Nje, Hamad Masauni alisema Sheria ya Usalama barabarani sura ya 168 iliyorejewa mwaka 2002 inampa mamlaka askari polisi kusimamisha chombo chochote barabarani na kukikagua kubaini kama kina makosa na hatimaye kukikamata.Alisema chombo kinapokamatwa hutunzwa kituoni kwa mujibu wa mwongozo wa Jeshi la Polisi Namba 229 na kwamba inapotokea kielelezo kimeharibiwa uchunguzi hufanyika na hatua huchukuliwa kwa waliohusika na upotevu huo.