 MAKAMU wa Rais, Samia Suluhu Hassan amesema bado kuna takwimu zisizo za kuridhisha za kiwango cha wananchi wasiotumia huduma za fedha za kibenki na jambo hilo linatokana na watoa huduma za fedha kutoa huduma zisizoendana na mahitaji halisi ya watumiaji wa huduma hizo.Alisema hayo jana mjini hapa wakati wa uzinduzi wa tawi la Benki ya Biashara Mkombozi na kuongeza kuwa Tanzania imepiga hatua katika upatikanaji wa huduma jumuishi za kifedha, kiwango cha utumiaji wa huduma rasmi za kifedha ulifikia asilimia 65 wakati kiwango cha utumiaji wa huduma zisizo rasmi za kifedha ulipungua kutoka asilimia 29 hadi asilimia saba mwaka 2017. Pamoja na mafanikio haya, bado takwimu si za kuridhisha kwani kiwango cha wananchi wasiotumia huduma za fedha bado ni kikubwa, kwa mujibu wa utafiti wa Finscope wa mwaka 2017, asilimia 28 ya Watanzania hawatumii huduma za fedha, sehemu kubwa ya hao ni wananchi wanaoishi maeneo ya vijijini, wakulima wadogo, vijana na wanawake,  alisema.Samia alisema utafiti huo ulibainisha changamoto kubwa ni ya watoa huduma za fedha kutoa huduma zisizoendana na mahitaji halisi ya watumiaji.  Watoa huduma za fedha kwenye mabenki wanatoa huduma zisizoendana na mazingira halisi, jitihada za mabenki kwenda kushawishi watu wajue watu wana changamoto ya kuelewa lugha ikiwezekana mtumie hata lugha zao za asili ili kukuza uelewa wao, mnawashawishi watu wanapokuja kufungua akaunti wanakutana na fomu yenye lugha ya kiingereza, kuna haja ya kuzingatia lugha mnapokwenda kushawishi watu,  alisema.Makamu wa Rais alisema pia bado kuna changamoto kubwa ya kuwafikia na kuwashawishi Watanzania hususan walio maeneo ya pembezoni mwa miji na vijiji kutumia huduma za fedha za kibenki.Aliwataka kuendelea kutumia tafiti mbalimbali kubuni huduma ili ziendane na mahitaji halisi ya wananchi walio wengi. Alisema benki hiyo ilianza kufungua tawi la kwanza jijini Dar es Salaam ikiwa ni miaka 10 sasa na imeendelea kupanua wigo na shughuli zake kutokana na kuendelea kukua na mtaji wake kutoka ule wa Sh bilioni sita mwaka 2009 hadi kufikia Sh bilioni 20 mwaka 2019 na kuiwezesha benki kufungua matawi mbalmbali nchini.Naibu Waziri wa Fedha, Ashatu Kijaji alisema serikali inasimamia sekta ya fedha ili kuchochea uwekezaji na kuhakikisha benki za biashara zinakuwa na ukwasi wa kutosha ili kuwafikia wananchi wengi zaidi.Kaimu Mkurugenzi Mtendaji wa benki hiyo, Thomas Enock alisema benki hiyo imebeba dira ya benki itatoa huduma za kibenki zenye suluhisho sahihi kiuchumi kwa jamii pana hapa nchini. Leo benki inafungua tawi hili likiwa ni tawi la 10, benki imepata mafanikio ya kuridhisha katika kipindi kifupi ambapo imepokelewa vyema na wananchi wa kada zote, wameendelea kujipatia huduma za kibenki kutoka viunga vyote vya Jiji la Dodoma,  alisema. Mwenyekiti wa Bodi ya Benki hiyo, Profesa Marcelina Chijoriga alisema tangu kufunguliwa kwake benki hiyo imetoa fursa mbalimbali kwa jamii na taifa kwa ujumla.