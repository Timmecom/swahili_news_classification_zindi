 TIMU ya Azam FC jana iliibuka na ushindi na kunyakua pointi tatu baada ya kuifunga Polisi Tanzania bao 1-0 katika mchezo wa Ligi Kuu Tanzania Bara uliochezwa kwenye Uwanja wa Ushirika Moshi.Ushindi wa Azam ulipatikana dakika ya nane kupitia bao pekee lilopachikwa kimiani na Obrey Chirwa kwa kichwa akimalizia pasi iliyochongwa na Bruce Kangwa. Matokeo hayo yamewafanya Azam kufikisha pointi 23 na kupanda hadi nafasi ya tatu kwenye msimamo wa ligi hiyo, huku wapinzani wao wakisalia nafasi ya tisa kwa pointi 19.Mchezo huo ulianza kwa kasi kwa kila upande, lakini Azam walionekana bora zaidi kwa kutengeneza mashambulizi ya hatari zaidi kwa kupiga pasi ndefu. Baada ya bao hilo wenyeji Polisi Tanzania walionekana kuchangamka kwa kucheza mpira wa nguvu uliowafanya wachezaji wa Azam kuanguka mara kwa mara na kutumia udhaifu huo kutengeneza mashambulizi mawili dakika ya 20 na 29 ambayo hayakuwapa faida hadi timu hizo zilipoenda mapumziko.Wakati vikosi vinaingia kipindi cha pili, mchezo ulilazimika kusimamishwa kwa muda kupisha kukolezwa chokaa kwa alama za uwanja huo baada ya kufutika na baadae mchezo uliendelea kwa kasi huku Azam wakicheza mpira wa malengo kwa kurudi nyuma kulinda ushindi waliovuna kipindi cha kwanza na kuwaacha wenyeji wakitawala sehemu ya kiungo kwa kuchezea mpira.Dakika ya 75 mchezaji wa Polisi Tanzania Baraka Majogoro nusura afunge bao la kusawazisha akitumia vema mpira wa adhabu ndogo na kuachia shuti kali lilotambaa chini na kupangulia na kipa Razak Abarola.Shambulizi hilo lilionekana kuendelea kuwapa nguvu Polisi walionekana kuzidisha mashambulizi ambayo wachezaji wa Azam waliyazima kutokana na muda mwingi walikuwa wanacheza kwa kujilinda zaidi hali iliyowafanya mchezo huo kukamilika kwa Azam kuibuka na ushindi. Matokeo mengine ya mechi za ligi hiyo zilizochezwa jana, JKT Tanzania ilikubali kichapo cha bao 1-0 kutoka kwa Namungo FC katika mchezo uliochezwa uwanja wa Uhuru Dar es Salaam.Kwenye mchezo huo ushindi wa Namungo ulipatikana kupitia bao pekee lilopachikwa kimiani na mchezaji Bigrimana Blais  dakika ya 90 na kutosha kabisa kuwanufaisha kwa kujizolea pointi tatu. Kwa matokeo hayo Namungo imepanda hadi nafasi ya nne kwenye msimamo wa ligi hiyo ikifikisha pointi 22 na wapinzani wao wakisalia nafasi ya 10 wakiwa na pointi 19.