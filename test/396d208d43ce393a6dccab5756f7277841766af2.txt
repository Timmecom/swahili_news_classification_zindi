 Profesa Gaudens Mpangala wa Taasisi ya Maendeleo ya Chuo Kikuu cha Dar es Salaam, alisema hayo katika kongamano la siku ya Kumuenzi Mwalimu Nyerere lililoandaliwa na Chuo Kikuu Mzumbe. Sekta ya madini hapa nchini imeshindwa kuleta mafanikio kutokana na sera iliyopo,  alisema na kuongeza kwamba sera mpya ikitungwa itamke Serikali itakuwa na hisa katika kampuni zinazochimba madini.Alisema nchini zipo kampuni kubwa, za kati na ndogo, lakini hazina mchango mkubwa kutokana na sera kutoweka mazingira ya Serikali kuwa na sehemu yake katika kampuni husika.Kwa mujibu wa Profesa Mpangalla, sera hiyo ilitungwa kwa mashinikizo kutoka Benki ya Dunia na Taasisi ya Usimamiaji wa Fedha Duniani (IMF) ili nchi iweze kupata mikopo na kupata wawekezaji, na hatimaye sera ya madini ilitungwa mwaka 1997 na sheria yake mwaka 1998.Alisema matokeo yake kampuni zilianza kuwekeza mwaka 1999 hadi 2009 na zikawa zinasafirisha faida kwa asilimia 100 nje ya nchi. Alitaja kampuni moja ya Williamson Diamond Mine ya Mwadui iliyoanzishwa mwaka 1940 ndiyo ambayo Serikali ina hisa ya asilimia 25.Alisema kutokana na mazingira hayo Tanzania imeshindwa kuboresha huduma za jamii, kupata mapato stahiki, kupata fedha za kigeni, kukuza thamani ya Shilingi, kushindwa kwenda sawa na sekta nyingine za kiuchumi na imeshindwa kutoa ajira stahiki.Akitoa mfano alisema Botswana ina sera nzuri ya madini na mwekezaji analazimika kuingia ubia na Serikali; mazingira ambayo yamesaidia nchi hiyo yenye madini ya aina moja ya almasi kukuza uchumi wake na huduma za jamii.Ameitaja pia Afrika Kusini imepiga hatua kubwa kiuchumi na rasilimali inayochangia kukua ni madini. Alisema kuna kila sababu ya Tanzania kuiga mifano hiyo sekta iwe na mchango mkubwa kiuchumi.Katika mada iliyoandaliwa na Mikidadi Muhanga na Justine Urassa ilisema Watanzania walitegemea mapinduzi ya uchumi hasa katika sekta ya madini ingewaletea maendeleo makubwa, badala yake hali imezidi kuwa mbaya.