 Mfumo huo wa kielektroniki ni maelekezo ya serikali kuzitaka halmashauri kuacha mfumo wa zamani wa ukusanyaji wa mapato na kuanza kutumia njia ya kielektroniki ambayo imeunganishwa na mifumo ya benki ya NMB.Akizungumza Dar es Salaam, Mkurugenzi wa benki hiyo, Ineke Bussemaker, alisema mfumo huo umeanza kwa majaribio katika Jiji la Arusha na umeonesha mafanikio makubwa katika ukusanyaji wa mapato kutoka Sh bilioni 1.2 katika mapato ya robo ya nne ya mwaka jana 2015 hadi kufikia Sh bilioni 2 robo ya kwanza ya mwaka 2016.Alisema mpaka sasa NMB imefanikiwa kuunganisha mfumo huo wa kielektroniki katika halmashauri 86 na unatarajia kufikia halmashauri zote nchini.Kwa upande wake, Mkurugenzi wa Halmashauri ya Jiji la Arusha, Juma Iddy, alisema mfumo huo ni bora kwani umeweza kuwasaidia wafanyabiashara wengi katika Mkoa huo na umesaidia kuongezeka kwa mapato.