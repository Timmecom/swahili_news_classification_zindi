 WIZARA ya Afya, Maendeleo ya Jamii, Jinsia, Wazee na Watoto imeandaa mapendekezo ya kuanzisha Bima ya Afya Moja na kuwasilisha pendekezo hilo katika ngazi mbalimbali za uamuzi serikalini.Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile ameyasema hayo wakati anajibu swali la Mbunge wa Viti Maalumu, Kiteto Koshuma (CCM).Koshuma alitaka kujua ni lini serikali itapeleka sheria ya kuwataka wananchi wote nchini kujiunga na Mfuko wa Taifa wa Bima ya Afya(NHIF). Dk Ndugulile alisema pindi serikali itakaporidhia mapendekezo hayo, itawasilishwa bungeni na endapo bunge litapitisha muswada huo, wananchi wote watalazimika kujiunga na mfuko huo wa bima.Alisema matarajio ni kuanza kutekeleza mwaka huu wa fedha, ambapo kwa sasa, wizara inaendelea na kutekeleza mikakati ya kuhamasisha wananchi kujiunga na Bima ya Afya na CHF iliyoboresha."Natoa rai kwa wabunge kuendelea kuhimiza wananchi kujiunga na Bima ya Afya zilizopo wakati tunasubiri muswada huo kupitishwa," amesema.Katika swali la nyongeza, Mbunge Koshuma amehoji Serikali haioni ni muhimu kutoa elimu kwa wananchi ili wajiunge na mifuko ya bima za afya?Dk Ndugulile alisema Watanzania asilimia 34 ndio waliopo kwenye NHI na CHF iliyoboreshwa, na kutokana na wananchi wengi kushindwa kuchangia huduma hizo kutokana na uwezo mdogo, wizara imekuwa ikija na vifurushi mbalimbali vya huduma hiyo.Akichangia umuhimu wa kuwa na huduma ya afya kwa wote, Spika wa Bunge, Job Ndugai amesema kwa sasa huduma za mifuko ya afya na CHF ni tatizo katika utoaji huduma mahali pengi nchini.Amesema kinachotakiwa kufanyika ni wizara hiyo kuhakikisha kabla ya Uchaguzi Mkuu 2020, huduma ya afya kwa wote inapatikana nchini na hiyo itakuwa zawadi bora ya Rais John Magufuli kwa Watanzania kabla ya kumaliza kipindi chake cha uongozi cha miaka mitano.Amesema wao kama Bunge wametembelea nchi za Ghana na Rwanda kuona namna huduma hiyo inavyotolewa, hivyo sasa wanasubiri Serikali kuhakikisha huduma hiyo inapatikana nchini.