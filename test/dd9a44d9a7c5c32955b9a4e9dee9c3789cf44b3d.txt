 TUME Huru ya Taifa ya Uchaguzi (CENI), imetangaza rasmi siku ya Uchaguzi Mkuu wa Rais, Wabunge na Madiwani kuwa ni Mei 20, mwaka kesho. Mwenyekiti wa tume hiyo, Pierre-Claver Kazihise (pichani) amethibitisha akisema viongozi hao watapigiwa kura ndani ya siku moja ya Mei 20. Miezi miwili baadaye, utafanyika uchaguzi wa Maseneta wakati wa Kanda na Mikoa watachaguliwa Agosti 24, mwaka kesho.Uchaguzi mkuu ujao unatarajiwa kuwa na ushindani mkubwa endapo Rais wa sasa, Pierre Nkurunziza anayeiongoza nchi tangu mwaka 2005 hatabadili msimamo wake wa kutowania tena urais. Mwaka jana, mara baada ya kutangazwa kwa matokeo ya kura za maoni katika Mabadiliko ya Katiba alitangaza kutowania urais katika uchaguzi unaofuata, akimaanisha mwaka 2020.Katika mabadiliko yaliyopitishwa, Warundi wameamua muda wa kukaa madarakani sasa uwe miaka saba badala ya mitano ya sasa huku ikirudisha pia nafasi ya Waziri Mkuu. Kutakuwa pia na Makamu wanne wa Rais.Wakati CENI ikianika ratiba ya uchaguzi mkuu, Makamu Mwenyekiti wa chama cha upinzani cha Sahwanya FRODEBU, Leonce Ngendakumana, ameelezea hofu ya kutofanyika kwa uchaguzi huru na wa haki kutokana na muda uliobaki kuwa mdogo, akisema baadhi ya dosari hazijarekebishwa. Ratiba imetolewa wakati Warundi wengi bado wanaishi nje ya nchi kutokana na athari za kisiasa. Hali ya kisiasa kwa ujumla haijakaa sawa, kwa maoni yetu,  alisema Ngendakumana.