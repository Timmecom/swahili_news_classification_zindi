 MWENYEKITI wa Chama Cha Mapinduzi (CCM) Mkoa wa Arusha, Loata Sanare amefanikiwa kuumaliza mgogoro uliodumu kwa miaka miwili wa kugombea Sh milioni 40 za pango la ardhi ya kata ya Ngabobo kati ya vijiji vitatu vya Tenki, Ngabobo na Oltepesi.Fedha hiyo ya pango la ardhi kiasi cha ekari 14 ya kata hiyo kutoka kwa mwekezaji wa hoteli ya kitalii ya Africa Amini Maasai Lodge hulipwa kwa kila mwaka.Mwenyekiti huyo alimaliza ugomvi huo kupitia vikao viwili vilivyofanyika ofisini kwake na kuwahusisha viongozi wa vijiji vyote vitatu Januari 4, mwaka huu.Wakizungumza katika mkutano wa wananchi wa vijiji hivyo mbele ya mwenyekiti huyo, wenyeviti na watendaji wa vijiji hivyo walikiri kukubaliana na mgawanyo wa fedha hizo kama walivyokubaliana.Walisema makubaliano ya mgawanyo wa fedha hizo ni kwamba vijiji viwili vya Ngabobo na Tenki vitakuwa vikipokea asilimia 25 ya mapato yote ambayo ni sawa na Sh milioni 10 huku kijiji cha Oltepesi ambacho ardhi hiyo iko kwao, kitakua kikipokea asilimia 50 iliyobaki ambayo ni sawa na Sh milioni 20.Wenyeviti hao na majina ya vijiji vyao kwenye mabano ni Francis Mollel(Tenki),Isack Paulo(Ngabobo)na Willium Lehaleyi(Oltepesi) ambao wote kwa pamoja na watendaji wao waliingia makubaliano na kusaini mkataba mbele ya mwenyekiti huyo wa CCM ofisini kwake.Awali, fedha hiyo ya pango la ardhi ilikua ikichukuliwa na kijiji kimoja cha Ngabobo kabla ya kijiji hicho kugawanywa na kutoka vijiji vingine viwili.Ardhi hiyo ilitolewa kwa mwekezaji huyo mwaka 2012, ujenzi wa hoteli hiyo ulianza mwaka 2013 na kukamilika kisha kuanza kazi mwaka 2015 kwa makubalino ya kukilipa kijiji Sh 10,000 kwa kila mgeni mmoja na watoto Sh 5,000.Kutokana na tozo hizo kutoka kwa wageni zilipatikana Sh milioni 28 zilizotunzwa kwenye akaunti ya kata hiyo ya Ngabobo, ambazo zilitumika kujenga nyumba za madaktari wa zahanati ya kata hiyo.Hata hivyo, mwaka 2017 vijiji hivyo vilibadili mkataba na mwekezaji huyo kwa makubaliano ya kulipwa Sh milioni 40 kwa kila mwaka na mgawanyo ukawa Sh milioni 13.33 kwa kila kijiji, ndipo mgogoro ulipoanza kwa kijiji cha Oltepesi kutaka kupewa fedha zote kwa kuwa ardhi iko kwao baada ya mgawanyo wa vijiji hivyo vitatu.Akizungumza katika mkutano huo, Mtendaji wa kata hiyo, Hellen Sumari alisema anashukuru kupatikana kwa muafaka wa mgogoro huo kwa kuwa ulimsumbua sana katika utendaji wake wa kazi.Mkuu wa Wilaya ya Arumeru, Jerry Muro ameahidi kusimamia makubaliano hayo na kuagiza vijiji vyote vitatu kukutana mara moja leo kwa ajili ya kuandaa muhtasari uliosainiwa wa makubaliano hayo ili fedha zitolewe kwenye akaunti na kuingizwa kwenye kila akaunti ya vijiji hivyo na yeye kupatiwa risiti za benki.Aliongeza kuwa pamoja na fedha hizo tayari wameshamuandikia mwekezaji huyo kumtaka aongeze fedha hizo za pango kutoka Sh milioni 40 ili kufikia Sh milioni 50.Akihitimisha mkutano huo, Sanare amewataka viongozi wa vijiji, kata na wilaya kusimamia makubaliano hayo pamoja na kuzitumia fedha hizo kwa nidhamu, sio kuzifuja.Aidha, aliwataka kubuni vyanzo vingine vya mapato na siyo kutegemea tu chanzo hicho kimoja kwani bado maeneo ya uwekezaji wanayo.Pia, alitaka kusitokee mtu au kijiji kimojawapo kuona kama kuna aliyepunjwa au kuna aliyependelewa kwakuwa itaamsha mgogoro na kuagiza kuwa mgawanyo wa pato lolote litakalopatikana katika vijiji hivyo uwe hivyohivyo.