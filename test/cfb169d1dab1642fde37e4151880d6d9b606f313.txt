 MWENYEKITI wa Chama cha Demokrasia na Maendeleo (CHADEMA), Freeman Mbowe anayekabiliwa na mashitaka ya uchochezi pamoja na viongozi wengine tisa wa chama hicho, ameshindwa kufi ka katika Mahakama ya Hakimu Mkazi Kisutu, kwa sababu anaumwa.Wakili wa Serikali, Patrick Mwita alidai jana mbele ya Hakimu Mkazi Mkuu, Wilbard Mashauri kuwa kesi hiyo imekuja kwa ajili ya kutajwa. Alidai kuwa washitakiwa wote wamefika mahakamani hapo, isipokuwa Mbowe na kwamba Magereza wamewapa taarifa kuwa mshitakiwa huyo wa kwanza anaumwa.Baada ya kueleza hayo, Wakili Mwita aliomba Mahakama kupanga tarehe nyingine kwa ajili ya kutajwa huku wakiwa wanasubiri maamuzi ya Mahakama ya Rufaa.Hata hivyo, Hakimu Mashauri alikubaliana na ombi hilo na kuahirisha kesi hiyo hadi Januari 31, mwaka huu kwa ajili ya kutajwa. Mbowe na Mbunge wa Tarime Mjini, Ester Matiko (Chadema) wanaendelea kusota mahabusu baada ya Mahakama hiyo kuwafutia dhamana Novemba 23, mwaka jana kutokana na kukiuka masharti ya dhamana.Baada ya kufutiwa dhamana, washitakiwa hao walikata rufaa Mahakama Kuu ambapo shauri lao lilianza kusikilizwa mapingamizi ya pande zote. Baadaye, Mahakama ilikubali rufaa yao ya kufutiwa dhamana, iweze kusikilizwa na upande wa serikali ulipinga maamuzi ya Mahakama hiyo, kwa kukata rufaa Mahakama ya Rufaa kupinga usikilizwaji wa rufaa hiyo kwa sababu Mahakama hiyo haina mamlaka.Washitakiwa wengine katika kesi hiyo ni Mbunge wa Iringa Mjini, Peter Msigwa, Mbunge wa Kibamba, John Mnyika, Katibu Mkuu wa Chadema, Dk Vincent Mashinji, Mbunge wa Bunda, Ester Bulaya, Mbunge wa Kawe, Halima Mdee, Mbunge wa Tarime Vijijini, John Heche na Naibu Katibu Mkuu wa Chadema Zanzibar, Salum Mwalimu, ambao wote walikuwepo mahakamani.Wote kwa pamoja wanakabiliwa na mashitaka 13, ikiwemo kula njama, kufanya mkusanyiko wenye ghasia, kuhamasisha hisia za chuki, kushawishi hali ya kutoridhika, uchochezi na kushawishi utendaji wa kosa la jinai kati ya Februari Mosi na 16, mwaka huu maeneo ya Dar es Salaam.