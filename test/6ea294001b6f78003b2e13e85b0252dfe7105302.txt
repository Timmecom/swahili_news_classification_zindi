 JINA la Etienne Ndayiragije ni jina kubwa kwa sasa kwenye medani za soka Tanzania, hivi karibuni Azam FC imemtangaza kama kocha wao mkuu na msimu ujao anatarajia kuuwasha moto vilivyo akitarajiwa kuwa kati ya makocha wenye ushindani mkubwa.Lakini kazi ya kufika hapa alipo Etienne haikuwa ndogo, leo hii anaweza akaringa kutua katika klabu nyingine kubwa kama ilivyo kwa makocha wengine wakubwa kutokana na sababu mbalimbali na njia ngumu alizopita huko awali kabla ya kuwa  Big Coach  kama ilivyo sasa.Kwa lugha nyepesi unaweza kusema sasa analia kivulini baada ya kuchumia kwa muda mrefu akiwa juani. Safari yake ya kwanza Tanzania baada ya kutoka kwao Burundi, alitua pale Mwanza na akakabidhiwa timu ya Mbao FC.Mbao haikuwa na chochote cha kumuogopesha mtu na zaidi ilionekana kama ilibahatisha kuwa ligi kuu kwa namna ilivyopanda kwa  zali la mentali .Lakini jitihada na mbinu zake aliigeuza timu hiyo kuwa kiboko ya vigogo licha ya kunusurika kushuka daraja mara mbili lakini Etienne, alionyesha kuwa ni kocha bora kwa kuifikisha fainali ya kombe la FA,  kwa kuwatoa waliokuwa mabingwa watetezi Yanga na kufungwa mabao 2-1 na Simba kwenye mchezo wa fainali pale Uwanja wa Jamhuri, Dodoma.Baada ya hapo Mrundi huyo alitua KMC, timu ambayo ilisota kwa miaka mingi kucheza Ligi Kuu ya Tanzania Bara, akiwa katika msimu wa kwanza aliweza kujenga timu ya ushindani kama ule alipokuwa Mbao FC. Kizuri zaidi hapo alifanikiwa kuipeleka timu hiyo kwenye michuano ya Kombe la Shirikisho Afrika.KMC ilimaliza kwenye nafasi ya nne ya msimamo wa ligi na kukata tiketi hiyo ambapo Tanzania iliongezewa idadi ya timu zinazoshiriki michuano ya Caf baada ya mafanikio ya klabu ya Simba msimu uliopita ambapo ilifika robo fainali ya Ligi ya Mabingwa Afrika.Mbali na mafanikio hayo akiwa na timu hizo lakini Ndayiragije ameweza kuibua vipaji vya wachezaji wengi katika timu zote alizopitia hapa nchini na kuna wengine wamekuwa muhimili mkubwa kwenye timu ambazo wamesajiliwa.George Sangija, Seleman Ndikumana, Habibu Kiyombo, Pius Buswita, Salmin Hoza  na wengine wengi ni baadhi ya majina ya wachezaji nyota ambayo ustaa waliokuwa nao hivi sasa umetokana na juhudi za Ndayiragije.Mtendaji Mkuu wa Azam FC Abdulkarim Amin  Popat  anakiri kuwa kilichowashawishi  kumnyakua kocha huyo ni mafanikio yake katika timu alizofundisha hapa nchini lakini pia rekodi yake aliyoiweka mwaka 2016 ya kuifikisha hatua ya makundi ya michuano ya Kombe la Shirikisho Afrika klabu ya Vital O ya Burundi.Mwenyewe anasemaje baada ya kutua Azam FC.Gazeti hili limezungumza na Ndayiragije kutaka kujua mipango mkakati yake ya kuifanya Azam kufika kule ambako imepakusudia.Ndayiragije anasema moja ya kitu anachojivunia ni ubora wa mbinu alizokuwa nazo ndiyo maana kote alikopita ameweza kufanikiwa, hivyo hata  Azam anaamini hatokuwa na kazi ngumu kutokana na timu hiyo kuwa na kila kitu kinachotakiwa.Anasema Azam ina utofauti kubwa na klabu zote ambazo amewahi kuzifundisha kuanzia kwao Burundi hadi hapa Tanzania hivyo ni jambo zuri kwake kwani ni sehemu ambayo anaamini mafanikio yatakuwa ni mepesi kuliko kwingine ambako ilimbidi kutumia akili nyingi ili kuvuna kile alichokitaka. Hapa kuna kila kitu uwanja mzuri,  vifaa vya kisasa na watu wake ni wakarimu mno hivyo sioni sababu ya kushindwa labda mambo mengine yajitokeze huko mbeleni lakini kwangu kwa siku chache nilizokaa hapa tayari nimeanza kuona mwanga wa mafanikio,  anasema Ndayiragije.Ahadi yake michuano ya Kagame Ndayiragije anasema pamoja kuwa ni mapema aliichukua timu kabla ya kuanza kwa michuano hiyo lakini mipango yake ni kuhakikisha Azam inatetea taji hilo na kinachompa jeuri hiyo ni kikosi alichokuwa nacho.Anasema anachoamini yeye ni kuwekeza kwenye maandalizi mazuri ambayo ndiyo yanaleta matokeo mazuri hivyo pamoja na kwamba michuano hiyo ina timu bora na nzuri lakini anataka kwenda kufanya maajabu kwa kuzifunga na kutetea taji hilo ili kuanza vyema kibarua chake cha kuinoa Azam. Ukiwekeza kwenye maandalizi ndiyo unapopata matokeo mazuri hivyo mimi sina shaka na nimewaambia viongozi wangu hatutishwi na uwepo wa TP Mazembe na AS Vita kwenye michuano hiyo tutapambana kupata matokeo na hilo linawezekana,  anasema Ndayiragije.Anajipangaje kuelekea michuano ya CafKwa takribani misimu miwili Azam imekuwa nje ya michuano ya kimataifa kutokana na kukosa nafasi ya kutwaa ubingwa wa Ligi Kuu ama kubeba taji la Kombe la FA, msimu ujao Azam watapanda ndege kushiriki michuano hiyo baada ya kutwaa ubingwa wa FA.Kwa kulitambua hilo Ndayiragije anasema tayari ameanza mikakati ya kuifanya timu hiyo iweze kufika mbali kama siyo kucheza fainali ya michuano hiyo ambayo ni ya pili kwa ukubwa Afrika katika ngazi ya klabu.Anasema kitu cha kwanza ambacho amepanga kukifanya ni kuimarisha kikosi chake kitu ambacho kwa asilimia kubwa amekikamilisha kwani tayari ameweza kusaini baadhi ya wachezaji ambao anaamini watakuwa na msaada mkubwa katika mikakati yake ya kufikia mafanikio hayo. Azam ni klabu kubwa na michuano hii ndiyo hadhi yake, lakini hatutakwenda kushiriki bali kushindana na kuhakikisha tunacheza fainali kwasababu tuna maandalizi mazuri na hata usajili wetu unakwenda vizuri hakuna shaka kila tulichokipanga kitatimia,  anasema Ndayiragije.Anadhani Azam FC  ina nafasi ya ubingwa ligi kuu ya msimu ujao?Ndayiragije anasema moja ya vitu ambavyo amepanga kuvifanikisha katika mkataba wake wa miaka miwili ndani ya Azam ni kubeba taji la Ligi Kuu na kama itashindikana atakuwa tayari kuondoka mwenyewe bila kusubiri uongozi kumtimua.Anasema misimu mitatu iliyopita tangu aanze kufundisha Tanzania ilikuwa ngumu kuwaza ubingwa kutokana na aina ya timu alizokuwa akifundisha lakini Azam ni miongoni mwa timu tatu kubwa zinazopigania ubingwa na zina malengo hayo hivyo amejipanga kuhakikisha hilo linafanikiwa. Hakuna kinachoshindikana najua kwamba Simba na Yanga ni timu kubwa na zimefanya usajili mzuri lakini Azam nayo ni moja ya timu zinazolitaka taji hilo nitasimama kidete kuhakikisha ndoto za klabu zinatimia,  anasema.Kocha huyo amesisitiza kuwa kwa misimu miwili atakayokuwa Azam atahakikisha siyo tu Azam inafanya vizuri lakini hata wachezaji wanatimiza ndoto zao za kucheza soka nje ya nchi kama alivyofanya Burundi kwa kuwaibua wachezaji wengi wanaotamba hivi sasa akiwemo Amissi Tambwe, Laudit Mavugo na wengineo.