 MKUU wa Mkoa wa Njombe, Christopher ole Sendeka amewatunuku vyeti wahitimu 750 wa mafunzo ya urasimishaji na uendelezaji biashara kwa wafanyabiashara wa Mji wa Njombe huku akiwasisitiza kufanya biashara katika mfumo rasmi unaotambulika kisheria.Alitunuku vyeti juzi wakati akifunga mafunzo hayo yaliyofanyika kwa siku 10 kwa makundi ya siku mbilimbili yakiandaliwa na Mpango wa Kurasimisha Rasilimali na Biashara za Wanyonge Tanzania (Mkurabita) kwa kushirikiana na Halmashauri ya Mji wa Njombe.Mratibu wa Mkurabita, Seraphia Mgembe alisema lengo la serikali kuwafanya Watanzania wamiliki uchumi linazidi kufanikiwa kwani ushiriki wa wajasiriamali 750 kati ya 1,000 waliotarajiwa, unaonesha Watanzania wapo tayari kujiletea mendeleo. Baada ya mafunzo haya, muwe chachu hata kwa wengine ili mwenye shamba au ardhi, aitumie kibiashara ili kushiriki kujenga uchumi wa viwandsa na sisi Mkurabita, tutaendelea kutimiza majukumu yetu,  alisema Mgembe.Makamu Mwenyekiti wa Halmashauri ya Mji wa Njombe, Esther Mgeni aliwataka wanufaika wa mafunzo hayo kuwa waaminifu kwa mikopo kwa kuitumia kwa malengo kusudiwa na kurejesha kwa wakati. Kupitia risala iliyosomwa na Restituta Athanas, wahitimu wa mafunzo hayo waliushukuru Mkurabita kwa kuandaa utaratibu wa urasimishaji biashara na ardhi za wanyonge unaowahakikishia ustawi wa biashara zao na kutumia fursa zilizopo katika mfumo wa soko rasmi.Walisema changamoto kubwa inayowakabili ni ukosefu wa mitaji ili kuanzisha na kuendeleza biashara, uelewa mdogo wa taratibu za kuendesha biashara katika mfumo rasmi pamoja na uhaba wa masoko.Naye Sendeka alisema,  Niwapongeza Mkurabita na Halmashauri ya Mji wa Njombe kwa kufanikisha uanzishwaji wa kituo kimoja cha urasimishaji biashara na kuandaa mafunzo ya urasimishaji biashara kwa wafanyabiashara 1,000 wa Njombe na kuona umuhimu wa kuwashirikisha wadau ili kujenga uwezo kwa wafanyabiashara kufanya biashara katika sekta rasmi ili kuchangia maendeleo ya Mji wa Njombe na uchumi wa nchi. Aliwahimiza umuhimu wa kutambua na kufanya biashara katika mfumo rasmi unaotambulika kisheria ili kukuza uchumi; na kuwataka wanufaika wa mafunzo hayo kubainisha fursa mbalimbali zilizopo Njombe ili kuwekeza katika viwanda vya kuchakata nafaka na mazao mengine alizeti ili kukuza sekta ya viwanda mkoani Njombe.Sendeka alitaka mafunzo yote ya urasimishaji na uendelezaji biashara yawajumuishe vijana na akinamama kwani ndio kundi kubwa katika jami, hivyo ni muhimu wapate elimu ya kutosha na waunganishwe na vyombo vya fedha ili kushiriki ipasavyo katika uwekezaji wa viwanda ili kukuza uchumi.Kwa mujibu wa Sendeka, urasimishaji biashara ni hitaji na tamko la kisheria na pia ni utekelezaji wa Ilani ya Chama Cha Mapinduzi (CCM) Ibara ya 58 (a) inayotaka biashara zote ziendeshwe katika mfumo rasmi ili zisaidie kuinua uchumi wa mwananchi mmoja mmoja na kuchangia ukuaji wa uchumi wa nchi. Sheria ya Leseni za Biashara ya Mwaka 1971 na Sheria ya Kodi ya Mwaka 2004 iliyofanyiwa marekebisho mwaka 2008, zinasimamia utaratibu wa kufanya biashara na shughuli nyingine za kiuchumi katika miji, manispaa na majiji nchini Tanzania,  alisema.