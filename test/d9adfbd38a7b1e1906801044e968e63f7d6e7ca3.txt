 IKIWA imebaki siku moja kwa Chama Cha Mapinduzi (CCM) Mkoa wa Iringa kupata mwenyekiti wake mpya, Waziri Mkuu mstaafu, Mizengo Pinda ametaja sifa mahususi inayopaswa kutumiwa na wapiga kura wa chama hicho kumpata kiongozi bora.Pinda ambaye pia ni mlezi wa chama hicho wa mkoa wa Iringa aliitaja sifa hiyo wakati akizungumza na makada wa chama hicho juzi mjini Iringa kuwa ni yule mwenye uwezo wa kuvunja makundi na kukifanya chama hicho kiwe timu moja. Uchaguzi huo unafanyika kesho ili kujaza nafasi iliyoachwa wazi na Albert Chalamila ambaye Julai, mwaka jana aliteuliwa na Rais Dk John Magufuli kuwa Mkuu wa Mkoa wa Mbeya.Halmashauri Kuu ya Taifa ya CCM iliyokutana hivi karibuni jijini Dar es Salaam iliwateua wagombea watatu, Vitus Mushi, Amani Mwamwindi na Dk Abel Nyamahanga kati ya wagombea 58 waliojitokeza, kuwania nafasi hiyo. Wakati Mushi ni diwani mstaafu na mjumbe wa kamati ya siasa ya Manispaa ya Iringa, Mwamwindi ni Meya mstaafu na diwani wa Kata ya Mlandege na Dk Nyamahanga, ni Mkufunzi wa Chuo Kikuu cha Ruaha (RUCu) cha mjini Iringa.Akizungumza na makada hao, Pinda alisema:  Msichague mwenyekiti wenu kwa misingi ya ukabila...huyu wa hapa hapa, yule sijui wa wapi hatuzungumzi ukabila katika nchi yetu, ni dhambi kubwa, kubaguana kwa misingi ya ukabila na udini.  Alisema mkoa wa Iringa unahitaji mwenyekiti atakayesema yaliyopita si ndwele wagange yajayo baada ya chama hicho kukumbwa na mpasuko katika Uchaguzi Mkuu wa 2010 na 2015 uliosababisha wapoteze jimbo la Iringa Mjini na Halmashauri ya Manispaa ya Iringa kwa Chama cha Demokrasia na Maendeleo (Chadema). Tunahitaji mwenyekiti mwenye uwezo wa kuongoza watu, huu ni mtihani kwa wapiga kura wetu, sisi kazi yetu ni kusaidia kuwaeleza, tupeni mwenyekiti mwenye uwezo wa kuongoza wanachama bila kutugawa ili tuvuke salama katika chaguzi zote zijazo,  alisema. Alisema mwenyekiti mwenye sifa hizo akipatikana, na akashikamana vizuri na wanachama, chama na jumuiya zake, mkoa wa Iringa wataushinda hata katika maeneo yanayodhaniwa hayawezekani kama ilivyo kwa jimbo la Iringa Mjini.Wakati huo huo, Pinda ametoa rai kwa Umoja wa Vijana wa CCM (UVCCM) katika mkoa huo kukisaidia chama kupata wagombea wanaokubalika na wananchi badala ya viongozi.  Kupima nani anakubalika katika jamii sio kazi ngumu, waambieni vijana wapitepite kwa wananchi wajue katika hao wanaotajwatajwa nani anafaa kuwa kiongozi wao, halafu waturudishie majibu,  alisema.Alisema chama kikipata maoni yanayofanana kutoka kwa makundi tofauti, yatakirahisishia chama kupata wagombea wanaokubalika kwa wananchi na hivyo kurahisisha kazi wakati wa chaguzi.  Ole wenu viongozi mbadili maoni ya watu na kuwabeba watu kwa kutumia madaraka yenu, kama mtu hafai lakini kwasababu ya hongo akapenyapenya, mkienda kwa wananchi mtapigwa tu, njia rahisi ya kuzuia kupigwa ni kupata maoni ya wananchi bila upendeleo wowote,  alisema.Pinda anayetarajia kuwa msimamizi wa uchaguzi huo alisema baada ya mkoa huo kupata mwenyekiti wake na kukamilisha safu yake ya uongozi atarudi na kushirikiana na viongozi hao kukiimarisha chama.  Nitarudi kufanya kazi ya chama, nataka kutembelea kata zote za mkoa huu, nizungumze na wanachama wetu wakati tukijiandaa kwa chaguzi mbalimbali za viongozi wa serikali,  alisema.