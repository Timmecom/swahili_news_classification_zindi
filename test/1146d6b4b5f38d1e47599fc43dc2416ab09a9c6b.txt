 WAZIRI Mkuu, Kassim Majaliwa amewataka Watanzania kutulia na kuwahakikishia wale wanaoishi nchini Kenya kuwa wako salama dhidi ya tishio lililotolewa na Mbunge Charles Kanyi ambaye ni msanii maarufu kwa jina la Jaguar wa Jimbo la Starehe nchini humo.Mbunge huyo kupitia mitandao ya kijamii, alisikika akihamasisha vita dhidi ya wageni wanaofanya kazi kwenye jimbo lake hilo, kwa madai kuwa wanachukua ajira za Wakenya na hivyo kutoa saa 24 kwa wageni hao wakiwemo watanzania kuondoka nchini humo.Aidha, katika video hiyo alisikika akieleza kuwa baada ya saa hizo 24 zinazoishia leo mgeni yeyote mwenye duka, anayefanya kazi ofisini au hotelini atapigwa.Kutokana na video hiyo, Mbunge wa Rufiji Mohammed Mchengerwa (CCM) aliomba mwongozo wa Spika Job Ndugai akitaka serikali itoe kauli kuhusu tishio hilo kwani licha ya nchi hiyo kuwa jirani na Tanzania pia watanzania wengi wanafanyakazi huko.Kutokana na hoja hiyo, Spika Ndugai alibainisha kuwa hakuna haja ya serikali kumjibu Mbunge huyo kutokana na kutokuwa na mamlaka ya nchi kutoa kauli kama hiyo, jambo ambalo hata hivyo lilipingwa na wabunge wengine wakieleza kuwa kauli kama hizo ni hatari kuzidharau.Mbunge wa Hai na Kiongozi wa Kambi Rasmi ya Upinzani Freeman Mbowe (Chadema), aliomba Bunge litoe kauli na kulaani kauli hiyo kwani ni nzito na haifai kupuuzwa..Mbunge wa Buchosa Dk Charles Tizeba alisema katika mazingira ya kawaida mbunge huyo unaweza akadharauliwa lakini mambo kama hayo yalishatokea Afrika Kusini kutokana na uchochezi mdogo kama huo na watu wakapoteza maisha, na Watanzania wakiwemo.Mbunge wa Simanjiro, James Ole Millya alieleza kuwa jimbo lake liko karibu na Kenya, ambapo wananchi wake wanahemea nchini humo hivyo kauli kama hiyo ikitamkwa tena na mbunge maarufu kama Jaguar ni hatari kwao. Afrika Kusini ilianza kama hivi, lakini pia Afrika Mashariki ilivunjika mwaka 1977 kwa mambo kama haya tena yaliyoanzia Kenya,  alieleza.Mbunge wa Mtera, Livingstone Lusinde (CCM) alionesha kukasirishwa na Bunge hilo kupoteza muda wake kumjadili Mbunge mmoja tena asiye na mamlaka ya nchi na kueleza kuwa endapo Watanzania watapigwa leo, Jumatatu Wakenya waliopo nao wapigwe jambo ambalo hata hivyo lilipingwa na Bunge hilo.Kutokana na mjadala huo, Waziri Mkuu Majaliwa alitoa kauli ya serikali na kueleza wazi kuwa tangu mbunge huyo atoe kauli za uchochezi juzi jioni tayari serikali ilishachukua hatua ikiwemo kukutana na Balozi wa Kenya Tanzania na Balozi wa Tanzania Kenya. Nawasihi muwe watulivu, serikali imesikia suala hili kuanzia jana, hatukukaa kimya tumelifanyia kazi. Hatua ya kwanza ni kuangalia mzungumzaji ana mamlaka gani nchini kwao, tumejua ni Mbunge,  alisema.