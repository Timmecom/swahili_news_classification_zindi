 KOCHA Mkuu wa Ndanda Halid Adam amelalamikia upungufu wa wachezaji kwenye benchi la ufundi ni sababu inayofanya timu hiyo kuendelea kupata sare kwenye michezo ya Ligi Kuu Bara.Kauli hiyo ameitoa juzi baada ya timu yake kutoka suluhu na Tanzania Prisons katika uwanja wao wa nyumbani wa Nangwanda Sijaona Mtwara. Akizungumza baada ya kumalizika kwa pambano hilo Adam alisema timu hiyo haina kikosi kipana hivyo katika mchezo huo alishindwa kufanya mabadiliko kutokana na na upungufu wa wachezaji waliokuwa kwenye benchi la Ufundi. Toka nimefika katika kikosi hiki wachezaji wengi bado hawajaripoti kwenye kikosi ninaupungufu wa wachezaji kama unavyoona mchezaji ameingia uwanjani akiwa na majeruhi wakati mpira unaendelea niliona makosa hasa sehemu ya ushambuliaji lakini sikuwa na mchezaji mbadala wa kuziba nafasi hiyo kwenye benchi. Adam aliwapongeza wachezaji waliocheza katika mchezo huo kwa kupambana hadi mwisho licha kuwa na upungufu kwenye kikosi na kuibuka na pointi moja katika mchezo huo ulitawaliwa kwa kiasi kikubwa na wapinzani wao. Kwa upande wake Kocha msaidizi wa kikosi cha Prisons Ismail Ado alisema kikosi chake kilicheza vizuri lakini changamoto iliyowakabili na kuwafanya wasiibuke na ushindi ni hali ya hewa kuwa na jua kali pamoja na joto kali. Lengo letu lilikuwa ni kuibuka na pointi tatu muhimu katika mchezo wetu wa leo (juzi) lakini tumetoka sare tunamshukuru Mungu kwa hiki tulichokipata tunajipanga kwa mchezo ujao,  alisema.Kwa upande wake mchezaji wa Ndanda aliyekuwa nyota wa mchezo huo Bakari Majogoro aliwaasa mashabiki wa timu hiyo kuendelea kuiunga mkono kwani bado ina nafasi ya kufanya vizuri.  Wasife moyo waendelee kuisapoti timu yao wanajua hali halisi ya timu yao,nafasi bado ipo na sisi kama wachezaji tutapambana hadi mwisho ili kuifanyia makubwa timu hii ya Ndanda,  alisema.Kwa matokeo hayo Ndanda imefikisha pointi 15 na kushika nafasi ya 16 katika msimamo wa ligi wakati Prisons ikifikisha pointi 11 katika nafasi ya 18 kwenye msimamo huo wa ligi yenye timu 20.