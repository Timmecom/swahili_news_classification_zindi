 Mkuu wa Mkoa wa Tabora, Aggrey Mwanri amesema, Jukwaa la Fursa za Biashara mkoani humo ni jambo la kihistoria na linatekeleza maelekezo ya Rais John Magufuli ya kuiwezesha Tanzania kuwa na uchumi wa kati kupitia viwanda.Amesema, Tabora ni eneo la kimkakati kibiashara na kiuwekezaji kwa kuwa, kuna kila kitu kinachohitaji ikiwemo miundombinu mizuri, usafiri wa uhakika ukiwemo wa ndege mchana na usiku, malighafi za kutosha kwa ajili ya viwanda, huduma nzuri za mawasiliano na nyinginezo, usalama wa uhakika na nguvu kazi ya kutosha. Ukija kwa mbali mtu asipokuambia upo Isevya utafikiri upo Toronto, hiyo ndiyo Tabora ya leo. Kwa nini ninayasema haya, ninayasema haya kwa sababu wapo watu ambao waliijua ile Tabora ya zamani ya wakati huo. Tabora hiyo tumeshaachana nayo sasa ipo Tabora mpya ambayo ina miundombinu hiyo niliyoitaja  amesema.Mwanri amesema mjini Tabora kuwa, jukwaa la fursa za biashara mkoani humo litaonesha mambo mazuri yaliyopo Tabora na anajivunia kuwa kiongozi wa mkoa huo mkubwa zaidi Tanzania.Jukwaa la Tabora litakalofanyika katika ukumbi wa Mtemi Isike Mwanakiyungi ni la nane tangu Kampuni ya Magazeti ya Serikali (TSN) ianze kuyaandaa Februari mwaka jana mkoani Simiyu.Majukwaa mengine yamefanyika Mwanza, Tanga, Shinyanga, Zanzibar, Arusha na Geita. Jukwaa la Fursa za Biashara Tabora linatarajiwa kuhudhuriwa na zaidi ya wajumbe 400 kuanzia Novemba 21 hadi 23.Waziri Mkuu, Kassim Majaliwa anatarajiwa kulifungua Novemba 22.