 Aidha, wabunge wamekumbushwa kwamba kushuka kwa thamani ya shilingi kuna athari kubwa kwenye uchumi na kipato cha Watanzania kuliko kuongeza tozo kwenye nishati ya mafuta.Akichangia Bajeti ya Serikali kwa mwaka ujao wa fedha 2015/16 juzi, Mbunge wa Gairo, Ahmad Shabiby (CCM), alisema kiwango kilichoongezwa ni kidogo kisicholeta athari kubwa kwa wananchi kulinganisha na faida zitakazopatikana kwa kupeleka umeme vijijini.Kadhalika alisema wabunge wengi wanaolalamikia tozo hiyo, hawasemi mbadala wa pesa zinazotakiwa kwa ajili ya umeme vijijini zitatoka wapi.Alisema kitu ambacho anaona kina athari kubwa kwa Watanzania ni kushuka kwa thamani ya shilingi na hasa kwa kuzingatia kwamba Tanzani inaagiza vitu vingi nje kwa mahitaji mbalimbali kuliko inavyouza nje.Alisema tatizo analoliona ni kwamba hakuna udhibiti mzuri wa dola nchini ambapo ni rahisi kuona mtu anaondoka nchini kwa ndege na rundo la dola. Katika hali kama hiyo, hata kama Benki Kuu (BoT) itamwaga dola kwenye soko la jumla itasaidia kidogo sana kuimarisha shilingi yetu,  alisema.Mbunge huyo wa Gairo alisema kwamba kutokana na kushuka kwa thamani ya shilingi, gharama ya mafuta itazidi kupanda hata kama hakuna tozo yoyote iliyoongezwa. Kinachotusaidia ni kwamba bei ya mafuta imeshuka kwenye soko la dunia lakini isingekuwa hivyo, kutokana na kushuka kwa thamani ya shilingi dhidi ya dola sasa hivi lita ya petroli nadhani ingekua imeshafikia shilingi elfu tatu,  alisema.Mchangiaji mwingine aliyeunga mkono tozo ilioongezwa kwenye mafuta ya taa ni Mbunge wa Muheza, Herbert Mtangi (CCM), akisema ongezeko hilo ni kidogo kiasi kwamba halina athari kubwa kuliko wengi wanavyofikiri.Akitumia mahesabu kama mfano, Mtangi alijitahidi kulionesha Bunge kwamba kwa ongezeko la sasa la Sh 50 kwenye dizeli, basi linalotoka Dar es Salaam hadi Dodoma litalazimika kuongeza Sh 9,000 tu katika gharama za sasa. Kwa hiyo utaona kama basi lina abiria 60, watachangia gharma zilizoongezeka kwa kila mmoja sh 160 tu. Kwa maana hiyo ninaitaka Mamlaka ya Usimamizi wa Usafiri wa Nchi kavu na Majini (Sumatra) zitakapoanza hizi tozo mpya wasimamie magari yasije yakaongeza pesa nyingi kwa kisingizio cha ongezeko la tozo wakati kama tuliovyoona abiria wa Dodoma   Dar es Salaam, atachangia si zaidi ya sh 200 tu,  alisema.Mwingine aliyeunga mkono ongezeko hilo la nishati ya mafuta ni Mbunge wa Viti Maalumu, Zarina Madabida (CCM). Yeye, hata hivyo, kuunga kwake mkono kuliishia kwenye petroli na dizeli pekee akitaka mafuta ya taa yasiguswe.Akifafanua alisema anapinga mafuta ya taa kupanda kwa sababu itakuwa ni sawa na kuwaadhibu wananchi wengi wa vjijini ambao kwa kiasi kikubwa bado wanatumia mafuta ya taa kama nishati yao muhimu.Kuhusu kuongeza kodi kwenye petroli na dizeli alisema anaunga mkono kwa sababu kutasaidia kupata pesa za kupeleke umeme zaidi vijijini. Umeme ukifika vijijini utachochea zaidi shughuli za kiuchumi kwa wananchi kama vile kufungua viwanda vidogo vidogo, saluni na kadhalika,  alisema.Hata hivyo, baadhi ya wabunge waliendelea kupinga tozo hiyo kwamba itawaumiza wananchi ikiwa ni pamoja na Mbunge wa Nkenge (CCM), Asumpta Mshana.Akichangia bajeti hiyo ya Serikali, mbunge huyo alitishia kushikilia shilingi endapo tozo hiyo hataondolewa.