 MAMLAKA ya Udhibiti wa Huduma za Nishati na Maji (EWURA), imefafanua kuwa kuongezeka kwa bei ya mafuta ya petroli na dizeli kunatokana na kuongezeka kwa bei ya bidhaa hizo kwenye soko la dunia.Mkurugenzi wa Mawasiliano wa Ewura, Titus Kaguo, alilieleza gazeti hili jana kuwa bei ya mafuta yaliyonunuliwa mwezi Oktoba mwaka huu kwenye soko la dunia ilikuwa juu, hali iliyosababisha pia bei ya mafuta hayo kwenye vituo vya kuuzia mafuta nchini nayo kupanda.Kaguo alisema kupanda kwa mafuta hayo kwenye soko la dunia, kumesababisha pia petroli nchini kupanda kwa Sh 40 kwa lita, dizeli kupanda kwa Sh 50 kwa lita na mafuta ya taa kupanda kwa Sh 80 kwa lita.Kutokana na hali hiyo, Kaguo alisema mafuta ya petroli na dizeli kwenye vituo vya kuuzia mafuta, yanauzwa kwa bei ya Sh 2,436 kwa lita kwa kila moja. Alisema bei hiyo ya mafuta, itaendelea kuwa hivyo hadi Januari 2, mwakani, ambapo Ewura itatoa tena bei mpya elekezi.Katika taarifa yao kwa umma ya Desemba 5 mwaka huu, Ewura ilisema kwa mwezi Desemba, bei ya rejareja ya petroli imeongezeka kwa Sh 40 kwa lita sawa na asilimia 1.66, dizeli Sh 50 kwa lita sawa na asilimia 2.11 na mafuta ya taa Sh 88 kwa lita sawa na asilimia 3.85.Ewura ilifafanua kuwa kutokana na kutokuwepo kwa shehena ya mafuta, iliyopokewa nchini kupitia bandari ya Tanga mwezi wa Novemba 2018, bei za mafuta ya petroli, dizeli na mafuta ya taa kwa mikoa ya Kaskazini, zitaendelea kuwa kama zilivyokuwa Novemba 2018. Vilevile, hakuna shehena mpya ya mafuta iliyopokewa nchini kupitia Bandari ya Mtwara katika mwezi wa Novemba 2018, kutokana na dizeli kuwa ndiyo bidhaa pekee ya mafuta inayopatikana katika ghala za mafuta zilizopo mkoani Mtwara, bei za dizeli mkoani Mtwara, Lindi na Ruvuma zitaendelea kuwa zile za mwezi Novemba 2018,  ilieleza Ewura kupitia taarifa yao kwa umma.Kwa kuwa hakuna petroli na mafuta ya taa katika ghala za mafuta zilizopo mkoani Mtwara, Ewura iliwashauri wamiliki wa vituo vya mafuta katika mikoa hiyo, kununua mafuta hayo kutoka Dar es Salaam, hivyo kufanya bei za rejareja za petroli na mafuta ya taa katika mikoa hiyo kuakisi gharama za usafirishaji kutoka Dar es Salaam.Pamoja na taarifa hiyo, mamlaka hiyo pia ilivitaka vituo vyote vya mafuta, kuchapisha bei za bidhaa za mafuta katika mabango yanayoonekana bayana, yakionesha bei ya mafuta, punguzo, vivutio vya biashara au promosheni zinazotolewa na kituo husika. Aidha, Ewura ilisema wananchi wanaweza kujua bei kikomo za mafuta kwa eneo husika kupitia simu zao za mkononi kwa kupiga namba *152*00# bure na kisha kufuata maelekezo.