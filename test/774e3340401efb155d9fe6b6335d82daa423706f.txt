 MKUU wa Mkoa wa Dodoma, Dk Binilith Mahenge amepiga marufuku wajasiriamali mkoani humo kufanya biashara bila ya vitambulisho vya ujasiriamali.Agizo hilo alilitoa katika kikao cha uhamisishaji uuzaji wa vitambulisho kilichofanyika wilayani Kondoa katika mkoa huo. Mjasiriamali yeyote ambaye mauzo yake hayazidi Sh milioni nne kwa mwaka, lazima auziwe kitambulisho kwa Sh 20,000 na akivae shingoni. Naamini bado wapo wengi hawajauziwa hivyo vitambulisho vya ujasirimali. Tutoke kwenda kuwauzia na tuhakikishe kila mmoja ana kitambulisho hicho, alisema Dk Mahenge.Akizungumza na wajasiriamali wakati akifanya ukaguzi katika Masoko ya Wilaya ya Kondoa, mkoani humo, Dk Mahenge aliwataka wakurugenzi wote mkoani humo kutowatoza ushuru wajasiriamali wenye vitambulisho.Alisema halmashauri zote katika mkoa huo hazipaswi kuwatoza ushuru wajasiriamali wenye vitambulisho hivyo ambavyo vimetolewa na Rais John Magufuli kwa ajili yao.DK Mahenge pia aliwataka wajasiriamali wote ndani ya masoko mbalimbali mkoani kuweka utaratibu wa kuhakikisha soko linakuwa safi kutokana na takataka wanazozalisha sokoni hapo. Awali wajasiriamali wadogo walikuwa wanazunguka na kufanya biashara kila mahali na serikali ikaamua kuwarasimisha kwa kuanzisha vitambulisho ili watambulike, lakini hili pia limefanywa ili kuhakikisha kila mjasiriamali analipa kodi,  alisema Dk Mahenge.Dk Mahenge alisema kitendo cha wajasiriamali kununua vitambulisho hivyo wanaongeza pato la taifa ambapo fedha zinazopatikana zinasaidia katika utekelezaji wa miradi mikubwa ya maendeleo nchini.Aliitaja baadhi ya miradi hiyo kuwa ni pamoja na ujenzi wa Reli ya Kisasa (SGR), ununuzi wa ndege, ujenzi wa barabara na ujenzi wa vituo vya afya katika nchi nzima.Hata hivyo, Dk Mahenge alitumia fursa hiyo kuwataka wakurugenzi wote mkoani humo kusimamia utekelezaji agizo la kupiga marufuku matumizi ya mifuko ya plastiki ambapo yatakoma kutumika ifikapo Mei 30, mwaka huu.