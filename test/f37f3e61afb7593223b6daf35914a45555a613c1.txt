 UKANDA wa Afrika Mashariki katika uchumi umetajwa unakua kwa kasi duniani kwa wastani wa asilimia 6.7 kati ya mwaka 2013 na 2017, ikiwa ni ongezeko mara mbili ya wastani wa nchi za Afrika, ikienda sambamba na uboreshaji wa masuala ya kijamii.Aidha, wastani umri wa kuishi umeongezeka kwa miaka mitano kwa muongo mmoja huku baadhi ya nchi za Kenya na Rwanda zikiweka historia kwa kuongeza kwa miaka minane.Naibu Katibu Mtendaji wa Kamisheni ya Uchumi Afrika katika Umoja wa Mataifa (ECA), Giovanie Biha alibainisha hayo wakati akiwasilisha tathimini ya maendeleo ya kijamii na kiuchumi katika ukanda huo katika mkutano wa 22 wa Kamati ya wataalamu wa ndani katika serikali ulifanyika hivi karibuni. Bado tunakabiliwa na changamoto nyingi kubwa ikiwa kuongeza kasi ya upatikanaji wa ajira kutokana na kuongezeka kwakasi kwa idadi ya watu ukuaji wa kiwango cha umri wa kuishi ni moja ya alama muhimu ya ukuaji wa ukanda huu,  alisema.Mkutano huo wa siku tatu, umefanyika Kigali, Rwanda na kuhusisha zaidi ya wadau wa uchumi 250 na watoa maamuzi 14 kutoka nchi za Afrika Mashariki. Mwaka 2019, ukanda huu unatarajia kukua kwa asilimia 6.2 kutokana na uwekezaji endelevu kwa sekta binafsi na umma, kurejeshwa kwa mpango wa pembe ya Afrika utakaoleta mafanikio na kufungua fursa mpya za biashara chini ya Eneo Huru la Biashara Barani Afrika (AfCFTA).Waziri wa Fedha na Mipango wa Rwanda, Dk Uzziel Ndagijimana alisema kwa masuala mbalimbali Ukanda wa Afrika Mashariki umekuwa ikiongoza katika Afrika katika masuala ya Uchumi na kijamii, ukiwamo umri wa kuishi na viashiria vingine vimeboreka kwa kiwango kikubwa kwa muongo uliopita. Kati ya changamoto zilizopo ni madhara ya mabadiliko ya hali ya hewa katika uzalishaji kwenye kilimo, ukuaji wa kiwango cha mkopo kwa baadhi ya nchi na masuala ya amani na usalama.Washiriki wa mkutano huo umejadili jinsi ya kuimarisha uhusiano wa kikanda kupitia utekelezaji wa makubaliano ya AfCFTA. Hatua hiyo imeelezwa kuwa ni mfano wa kuigwa na kwamba nchi hizo zimekuwa zikilibeba bara la Afrika kwa kuwa na ukuaji mzuri wa kiuchumi ikilinganishwa na nchi zingine katika kanda mbalimbali ndani ya bara hilo.Mfano katika Kanda ya Magharibi ambako kuna nchi za Benin, Burkina Faso, Cape Verde, C te d Ivoire, Gambia, Ghana, Guinea, Guinea-Bissau, Liberia, Mali, Niger, Nigeria, Senegal, Sierra Leone na Togo uchumi wake unakua kwa wastani wa chini ya asilimia 4. Ripoti mpya ya pamoja kati ya Kamisheni ya Umoja wa Afrika (AUC) na Shirika la Kiuchumi na Maendeleo (OECD) iliyowasilishwa na kamisheni hiyo katika Makao Makuu ya Umoja wa Afrika (AU) jijini Addis Ababa nchini Ethiopia mwanzoni mwa Julai 2018.Ripoti imeonesha kuwa uchumi wa mataifa hayo unakuwa kwa wastani wa chini ya asilimia 4 kila mwaka. Kwa mujibu wa ripoti hiyo mwaka 1990   1994 uchumi wa kanda hii ulikua kwa asilimia 1.9. Wakati kati ya mwaka 1995   1999 uchumi ulikua kwa asilimia 4.4 hali kadhalika mwaka 2000   2004 uchumi ulikua kwa asilimia 3.1 wakati mwaka 2005   2009 uchumi ulikua kwa asilimia 3.9 na mwaka 2010   2015 uchumi ulikua kwa asilimia 4.9.Ripoti imeonesha kuwa Kanda ya Kusini mwa Afrika uchumi umekuwa ukikua kwa wastani wa chini ya asilimia 2-3tangu 1990 hadi 2017 wakati Kanda ya Kaskazini uchumi wake umekuwa ukikua kwa wastani wa chini ya asilimia 4 kutoka 1990 hadi 2017.