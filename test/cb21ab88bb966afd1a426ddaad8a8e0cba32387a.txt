 Akizungumza na uongozi na wafanyakazi wa Benki ya Posta pamoja na wateja waliohudhuria ufunguzi wa tawi hilo,Waziri Mkuu amesema amefarijika kuona benki hiyo iliyokuwa imekumbwa na matatizo sasa imezaliwa upya na kumpongeza Mkurugenzi wa Benki ya Posta nchini Sabasaba Moshingi kwa jitihada zake za kufufua benki hiyo.Amesema, benki hiyo inalenga wananchi wenye vipato vya chini, Sacoss, vyama vya ushirika na wafanyabiashara wadogo wadogo, na kusisitiza kuwa wafanyabiashara na wananchi wa Ruvuma wanaweza kukopa ili kukuza mitaji yao lakini waweze kurudisha mikopo hiyo ili iwanufaishe na wengine.Waziri Mkuu Majaliwa, pia amefurahishwa na huduma ya mikopo kwa wastaafu inayotolewa na benki hiyo, ambapo amesema amefarijika kuona wazee nao wana nafasi ya kukopa kupitia Benki ya Posta. Pia, ametumia fursa hiyo kutoa mwito wa kuwataka Watanzania kuacha tabia ya kutembea na fedha nyingi mifukoni kwani hukaribisha wizi na kusababisha matumizi yasiyo na mpangilio. Watanzania tubadilike , ni muhimu sasa Watanzania kubadilika tuhifadhi fedha zetu benki  alisema Waziri Mkuu.Kwa upande wake, Mtendaji Mkuu wa Benki ya Posta, Sabasaba Mushindi amempongeza Waziri Mkuu na Rais John Magufuli kwa kuchaguliwa na wananchi na namna ambavyo wameendelea kuiongoza serikali chini ya kaulimbiu ya Hapa Kazi Tu.Mushindi amesema Benki ya Posta iliyoanzishwa miaka 90 iliyopita ikiwa chini ya utawala wa kikoloni, ina lengo la kuchochea utamaduni wa kujiwekea akiba kwa Watanzania, takwimu zikionesha Watanzania wako nyuma katika kuweka akiba.Alisema chini ya asilimia 10 ya mapato ndio yanawekwa kama akiba, na asilimia 14 ya Watanzania wanaohifadhi fedha benki, na asilimia 3 tu ya Watanzania wana sifa na uwezo wa kukopa benki.Aidha, amesema baada ya kukabiliana na changamoto mbalimbali hivi sasa Benki ya Posta inaendelea kuimarika ambapo wamekuwa wakipata faida na baada ya mahesabu kukamilika wanatarajia kupata hadi kiasi cha bilioni 12 kwa mwaka 2015. Hadi sasa asilimia 70 ya matawi ya benki yamefanyiwa ukarabati, kumekuwepo na huduma kama PPT popote, akaunti ya michezo (Sports account) ambayo imesaidia vilabu mbalimbali kama Mbeya City na Stand United ya Shinyanga, pia benki imetoa kiasi cha shilingi milioni 150 kusaidia makundi mbalimbali ya kijamii   alisema Mushindi.