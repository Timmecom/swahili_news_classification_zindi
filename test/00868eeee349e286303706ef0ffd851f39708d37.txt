 MENEJA Mawasiliano na Utetezi wa asasi ya AGPAHI amefariki dunia gafla baada ya kuanguka akiwa katika shughuli zake za kikazi huko Kahama, Shinyanga leo. AGPAHI ni asasi ya kiraia inayojishughulisha na mapambano dhidi ya maambukizi ya Virusi vya Ukimwi na kuboresha maisha ya watoto na familia kwa ujumla. Mkurugenzi wa Shirika hilo, Sekela Mwakyusa amelithibitishia gazeti la HabariLeo, toleo la mtandaoni kuwa, mwandishi huyo wa zamani alijisikia vibaya jana, Alhamisi lakini hali yake ilirejea kawaida.Ameongeza leo asubuhi Agnes aliulizwa iwapo ataenda hospitalini kwa matibabu zaidi lakini aliwaambia wenzake kuwa ataendelea na majukumu yake.  Walipokuwa wanaelekea Hospitali ya Halmashauri ya Kahama,Agnes alidondoka ghafla kabla ya kuthibitishwa kuwa amefariki dunia,  Dk Mwakyusa aliongeza. Mwandishi mkongwe Kiondo Mshana ambaye aliwahi kufanya kazi kampuni moja ya magazeti na marehemu anamuelezea Agnes kama mtu aliyekuwa  mchapakazi na mtetezi wa haki za watu hasa watoto na wanawake.  Agnes alianza kufanya kazi katika Idara ya Habari Maelezo kabla ya kuhamia gazeti la Uhuru kisha Nipashe ambapo alipata fursa ya kufanya kazi chini ya mhariri Mshana.Hata hivyo alijiunga na mashirika yasiyo ya kiserikali kuendeleza harakati zake za utetezi ikiwemo Amref pamoja na AGPAHI ambalo alikuw akilifanyia kazi hadi mauti ilipomkuta leo asubuhi.