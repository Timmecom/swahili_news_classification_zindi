 TANZANIA ni moja ya nchi 30 duniani zenye wagonjwa wengi wa kifua kikuu (TB), ambapo katika kila watanzania 100,000, watu 269 wanaugua ugonjwa huo na takwimu zinaonesha vifo ni watu 75 kwa siku.Hata hivyo, imeelezwa kuwa licha ya jitihada za serikali katika kupambana na ugonjwa huo hatari, kwa kuwa na dawa za kutosha na kuboresha upimaji, changamoto kubwa ni watu kujitokeza kupima, jambo ambalo linasababisha magonjwa mmoja kuendelea kueneza ugonjwa huo kwa kasi.Hayo yalielezwa hivi karibuni na Waziri wa Afya, Maendeleo ya Jamii, Jinsia Wazee na Watoto, Ummy Mwalimu, ambapo aliwasisitiza watu kujitokeza kupima ugonjwa huo.  Katika Tanzania kwa kifua kikuu dawa tunazo na vipimo tunavyo, tatizo kubwa ni kutopima.Kwa mfano katika kila watu 100 wanaokisiwa kuwa na kifua kikuu, ni 40 tu ndio wanaowapima, hili ni tatizo kubwa hapa kwetu, lakini nawapongeza sana Magereza katika kutoa ushirikiano,  alisema Waziri Ummy.Ummy alimshukuru Kamishna Jenerali wa Magereza kwa ushirikiano anaoutoa katika wizara yake, kwani Magereza wamekuwa ni wadau wazuri katika mapambano ya ugonjwa huo.Alisema isipofanyika mikakati madhubuti ya kutibu kifua kikuu, ugonjwa huo utaendelea kusambaa kwa kasi. Alisema mtu mmoja mwenye ugonjwa huo, ana uwezo wa kuambukiza watu wengi, ndio maana inashauriwa watu kukaa katika sehemu zenye hewa ya kutosha. Kifua kikuu ni moja ya magonjwa matatu ambayo huathiri zaidi nchi masikini, mengine ni malaria na ukimwi.Ugonjwa wa kifua kikuu huathiri asilimia 98 ya watu katika nchi zinazoendelea wakati ukimwi asilimia 95 na malaria asilimia 90. Kifua kikuu huambukizwa kwa njia ya hewa na huweza kuathiri mapafu, mishipa ya fahamu, mifupa, mfumo wa mzunguko wa damu, ngozi na viunganishi vya mifupa.