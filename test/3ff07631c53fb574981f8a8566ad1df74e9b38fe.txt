 WAZIRI Mkuu, Kassim Majaliwa amezindua huduma za viza na vibali vya ukaazi vya kielektroniki na kuwataka watu wote watakaopewa vibali hivyo, kutii sheria kwa kufanya shughuli ambazo wameelekezwa kwa mujibu wa vibali vyao na si vinginevyo.Amesema utoaji wa huduma hizo ni miongoni mwa jitihada za serikali katika kuvutia uwekezaji, hususan katika sekta ya viwanda. Waziri Mkuu aliyasema hayo jana wakati akizindua huduma za viza na vibali vya ukaazi vya kielektroniki katika Kituo cha Mikutano cha Kimataifa cha Julius Nyerere jijini Dar es Salaam.Alisema kwamba hatua hiyo itasaidia kuondoa urasimu na ucheleweshwaji wa huduma na kuimarisha ulinzi na usalama wa nchi. Kwamba pia itarahisisha upatikanaji wa vibali hivyo kwa raia wa kigeni na kuchochea kasi ya maendeleo ya kiuchumi. Alisema Idara ya Uhamiaji inatarajia kuanza kutoa huduma tajwa kwa raia wa kigeni muda wowote kuanzia sasa.Alisema kwa kupitia huduma hiyo, raia wa kigeni wataweza kuomba vibali hivyo kwa njia ya kielektroniki wakati wowote na mahali popote walipo. Waziri Mkuu alisema watakaopewa vibali, wanatakiwa kufanya shughuli zao kwa mujibu wa vibali vyao, kwa sababu kufanya shughuli tofauti na ilivyoainishwa kwenye kibali ni kosa kwa mujibu wa Sheria na Kanuni za Uhamiaji.Alisema matumizi ya mtandao katika utoaji wa huduma za viza na vibali vya ukaazi ni hatua ya mfano, kwani inakwenda sambamba na mabadiliko ya sayansi na teknolojia na sera ya serikali ya matumizi ya Tehama katika shughuli za serikali (e-government).Alisema serikali inatarajia kuwa matumizi ya mifumo hiyo, itaongeza ukusanyaji wa maduhuli ya serikali kwa kuwa mteja ataweza kulipia huduma hizo mwenyewe moja kwa moja pasipo kupitia kwa mawakala au mtu yeyote.  Natoa mwito kwa maofisa, askari pamoja na watumishi wote wa Idara ya Uhamiaji kuhakikisha kuwa mifumo hiyo inatunzwa pamoja na kuendeleza miundombinu yote ya kiutendaji. 