 MAKOCHA wa Yanga na Kakamega Homeboys wametambiana kuibuka na ushindi kwenye mchezo wa ufunguzi wa mashindano ya SportPesa Super Cup yanayofanyika kwenye uwanja wa Afraha mjini Nakuru, Kenya.Timu hizo zinakutana leo na kocha wa Yanga, Noel Mwandila na nahodha Thaban Kamusoko ndio walikuwa wa kwanza kuzungumza na waandishi wa habari mjini hapa jana na kusema wamekuja kwa lengo moja la kutwaa ubingwa ili kurudisha imani kwa mashabiki wao kwa sababu mwaka jana waliondolewa kwenye hatua ya nusu fainali AFC Leopards. Tumejiandaa vizuri kwa sababu tunajua mashindano haya yana upinzani ukizingatia mwaka jana tulifungwa nyumbani hivyo tunataka kulipiza kisasi,  alisema Mwandile. Pia alikiri kutowafahamu vema wapinzani wao lakini akadai haiwezi kuwa sababu ya kutofanya vizuri. Naye Kocha wa Kakamega Homeboys, Nkata Paul alikiri timu yake haina uzoefu wa kimataifa, lakini akasema ina uwezo wa kufanya maajabu na kuwaalika Wakenya kuja kuona timu bora katika ukanda wa Afrika Mashariki ikiaibishwa. Ni kweli sisi ni timu changa lakini mpira hauna uchanga ila dakika 90 zinatosha kuonesha namna timu bora itakavyoaibikia,  alisema Paul. Maneno ya kocha Paul yaliungwa mkono na nahodha wake Wanyika Juma aliyesema, mashindano haya yanatosha kuwatangaza katika ukanda wa Afrika Mashariki kwani wana malengo makubwa. Baada ya mchezo huo utakaochezwa mchana utafuatiwa mchezo wa bingwa mtetezi Gor Mahia watakaoivaa JKU ya Zanzibar na kila kocha alitoa tambo zake kuhusu mchezo huo.Kocha wa JKU, Hassan Ramadhan Hamis aliweka wazi kutumia mfumo wa 4-3-3-1 na kudai hatishwi na Gor Mahia bali watapambana kuhakikisha wanapata ushindi.  Nimekuja kushindana na siyo kushiriki hivyo ni tahakikisha tunapata ushindi licha ya kuwa tunacheza na bingwa mtetezi,  alisema Hamid.Naye Kocha Dylan Kerr alisema wamejiandaa vema kuhakikisha wanatetea ubingwa wao na kudai anaifahamu vema JKU hata kama wachezaji watakuwa wamebadilika uchezaji wa wachezaji wa kitanzania anaujua.  JKU naifahamu kwa sababu nilipokuwa nafundisha Simba nilicheza nao mchezo wa kirafiki hata hivyo uchezaji wa wachezaji wa Tanzania nauelewa hivyo tumejiandaa kutetea ubingwa ndani ya ardhi ya nyumbani,   alisema Kerr.Mashindano haya yanashirikisha timu nane yanatarajiwa kumalizika Juni 10 ambapo bingwa ataondoka na kitita cha dola za Marekani 30,000, mshindi wa pili dola 10,000, na wa tatu 7500 na zitakazoishia nusu fainali zitapata dola 5000 na zile za robo fainali 2500. Pamoja na dola 30,000 bingwa wa michuano hiyo kwa mwaka huu atakwenda kumenyana na Everton kwenye uwanja wa Goodison Park England. Gor Mahia ndio bingwa mtetezi baada ya kuwafunga mahasimu wao AFC Leopard mabao 2-1katika fainali zilizochezwa Uwanja wa Taifa, Dar es Salaam. Simba kesho itaivaa Kariabangi Sharks na keshokutwa Singida United itaivaa AFC Leopards.