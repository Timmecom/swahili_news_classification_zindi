 OFISA Utamaduni kutoka Wizara ya Habari, Utamaduni na Michezo, Habibu Msami amesema wanafunzi ndio warithi wakubwa wa masuala ya utamaduni na Sanaa kwani kile wanachofundishwa wakiwa wadogo wanakuwa nacho hadi ukubwani.Msami alisema hivi karibuni katika Kituo cha Utamaduni wa Kichina wakati wa maonyesho ya Sanaa na utamaduni wa kichina jijini Dar es Salaam. Alisema wanafunzi wanapopata msaada mzuri kutoka kwa walimu na wazazi, wanakuwa ndio taifa la kesho la masuala ya Sanaa na utamaduni kwa kuzingatia utamaduni wa hapa nchini.Alisema kwenye maonyesho hayo ya Sanaa na utamaduni, lengo kubwa la nchi ya China ni kubadilishana ujuzi na watanzania katika Sanaa na tamaduni mbalimbali.Alisema utamaduni wan chi yoyote unategemea pia mfumo wa uchumi, ni ukweli kuwa China imepiga hatua kubwa katika Sanaa ikilinganishwa na Tanzania. Naye Mkurugenzi wa Masuala ya Utamaduni na Mahusiano kati ya China na Tanzania, Liu Hongge alisema utamaduni umefanya mambo mengi katika kudumisha ushirikiano kati ya nchi hizo mbili. Alisema kazi hizo za Sanaa za mikononi walizozionyesha ni sehemu ndogo ya kazi nyingi zinazofanywa nan chi ya China. Kupitia maonyesho haya ya kazi za Sanaa na utamaduni, China na Tanzania tunakutana na kuendeleza uhusiano,  alisema. Kwa upande wake Katibu Mtendaji wa Baraza la Sanaa Tanzania (Basata), Godfrey Mngereza alisema inapozungumzwa utamaduni ni maisha ya watu kwani upo unaoshikika na usioshikika. Alisema ushirikiano uliopo baina ya nchi hizo mbili ni wa miaka mingi iliyopita kwani mwaka 1962 kilianzishwa kikundi cha usanii ambacho kilienda nchini China kwa ajili ya kufundishwa sarakasi hivyo tokea wakati huo mpaka sasa kumekuwepo na mahusiano mazuri.