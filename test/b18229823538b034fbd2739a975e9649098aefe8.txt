 MOSES Mkulo (62) na mkewe, Mwalimu Editruda Muhozya wa Kinyerezi Dar es Salaam, wanahaha kumsaka kijana wao, Raymond Mkulo, mkazi wa Sinza jijini humo asiyejulikana alipo kwa siku 14 baada ya kukodiwa akiwa na gari aina ya Noah.Wazazi hao walifika ofisi za HabariLeo jana na kusema mara ya mwisho waliwasiliana naye Novemba 18, 2018 saa 11:34 jioni Jumapili kwa simu na tangu hapo Raymond hajulikani alipo wala gari hilo.Wanasema saa 1:30 siku hiyo jioni walimpigia simu zake katika laini tatu tofauti, lakini hawakupata mawasiliano naye tena hadi sasa. Lakini tumepata taarifa kuwa baada ya sisi kuzungumza naye akiwa Sinza, alipigiwa simu na mtu aliyemtaka wakaonane Coco Beach. Raymond na rafiki yake Rut waliondoka kuelekea Coco Beach wakaonana na kuwakuta watu wawili mwanamume mwenye umri wa miaka 50 hivi na binti asiyezidi miaka 25,  amesema Editruda. Rut akiwa kwenye gari, Raymond alishuka na kuzungumza na watu hao kisha akarudi nao kwenye gari na kumuaga Rut kwamba wanaanza safari kwenda Mikumi saa 12:15 hivi jioni na Rut kurudi nyumbani kwao Masaki anakoishi,  alisema.Mkulo alilitaja gari alilokuwa nalo Raymond ni Noah yenye namba za usajili T 961 DCJ rangi ya kijivu.  Ukimya umetutisha, hatujui mtoto wetu alipo. Tumekwisharipoti katika Kituo cha Polisi cha Urafiki (URF/RB/8116/2018 TAARIFA 21/11/2018) na hapa unapotuona tunazunguka katika hospitali mbalimbali kuangalia wagonjwa, majeruhi na maiti waliokosa ndugu, lakini hatujafanikiwa,  amesema.Wazazi hao walizitaja hospitali walizomtafuta kijana wao kuwa ni Muhimbili, Mwananyamala, Temeke, Amana, Mloganzila, Bagamoyo na Morogoro, lakini hawajafanikiwa kupata taarifa kuhusu kijana wao.Elitruda amesema wamepita wodini na mochwari, kote huko hawajafanikiwa na kubaki wakiwa wamechanganyikiwa wasijue ni wapi alipo hadi leo na hivyo kuomba msaada wa wasamaria wema. Tunamwomba Mungu tu na yeyote atakayetusaidia kwa taarifa. Tunaomba jamii yote ya Watanzania itusaidie kumtafuta mpendwa mtoto wetu bila kusahau kuomba msaada wa Mungu katika hili,  amesema.Wamesema mwenye taarifa au aliyemwona Raymond awasiliane nao kwa simu namba 0754697512/ 0676115460 / 0782000045 au atoe taarifa kituo cha Polisi au Serikali za mtaa zilizo karibu naye.