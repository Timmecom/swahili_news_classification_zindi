 TANZANIA yaweka rekodi ya kuwa miongoni mwa nchi 70 duniani, zenye mabwawa makubwa ya kuzalisha umeme.Hayo yalibainishwa Ikulu, Dar es Salaam jana na Waziri wa Nishati, Dk Medard Kalemani (pichani) wakati wa utiaji saini wa mkataba wa ujenzi wa mradi wa kuzalisha umeme wa Mto Rufiji.Katika hafla hiyo, Rais John Magufuli na Waziri Mkuu wa Misri, Mostafa Madbouly ambaye alimwakilisha Rais Abdel Fattah el Sisi, walishuhudia utiaji saini huo kati ya Shirika la Umeme Tanzania (Tanesco) na Kampuni ya Kikandarasi ya Misri ya J.V Arab Contractors/El Sewedy Electric.Kutokana na tukio hilo muhimu na la kihistoria kwa Tanzania, Dk Kalemani alisema kuwa kwa kusaini mkataba huo jana, Tanzania imekuwa miongoni mwa nchi 70 zenye mabwawa makubwa ya kuzalisha umeme, Alitaja baadhi ya nchi zenye mabwawa makubwa ya kuzalisha umeme duniani kuwa ni China yenye bwawa linalozalisha megawati 22,500 za umeme na Brazil yenye bwawa linalozalisha megawati 12,000. Kwa Afrika, Tanzania inakuwa nchi ya nne yenye bwawa kubwa la kuzalisha umeme ikitanguliwa na nchi zingine ikiwemo Ethiopia itakayozalisha megawati 6,450 mradi wao utakapokamilika, lakini pia Angola iko chini ya Tanzania kwa kuzalisha megawati 2,066 wakati Tanzania itazalisha megawati 2,115, na kwa Afrika Mashariki Tanzania inaongoza kwa kuwa na bwawa kubwa la kuzalisha umeme,  alieleza Dk Kalemani.Kwa mujibu wa Dk Kalemani, malengo ya Tanzania ni kuzalisha megawati 5,000 ifikapo mwaka 2020 na megawati 10,000 ifikapo mwaka 2025. Alisema kwa mujibu wa utafiti uliofanyika kuanzia mwaka 1976 hadi mwaka 1980, maporomoko ya maji katika Mto Rufiji yana uwezo wa kuzalisha megawati 2,100 za umeme, ambapo serikali ilipanga kuutekeleza kwa awamu.Dk Kalemani alisema serikali wakati huo ilipanga kuzalisha megawati 400 katika awamu ya kwanza, megawati 800 katika awamu ya pili na megawati 900 katika awamu ya tatu, jambo ambalo halikufanikiwa, na ndipo serikali ya awamu ya tano ilipoamua kuanza kuutekeleza mradi huo wote kwa kipindi kimoja tu cha miezi 42 kuanzia sasa.Alisema kulikuwa na sababu mbalimbali za mradi huo kutotekelezwa wakati huo, ikiwemo mahitaji yote ya umeme nchi nzima kuwa chini ya megawati 100, lakini sasa serikali imeamua kuutekeleza kutokana na mahitaji ya umeme kuongezeka.Katika kutekeleza mradi huo, Dk Kalemani alisema kuwa miongoni mwa kazi kubwa nne zitakazotekelezwa ni ujenzi wa kuta kubwa mbili zenye urefu wa kilomita 1,025 na kimo cha mita 131; ujenzi wa bwawa kubwa lenye urefu wa kilomita 100 na upana wa kilomita 25.Mambo mengine ni ujenzi wa sehemu za kufunga mitambo tisa ya kuzalisha umeme, ambapo kila mtambo utakuwa na uwezo wa kuzalisha megawati 235, hivyo kufanya mitambo yote tisa kuzalisha megawati 2,115, lakini pia ujenzi wa kituo cha kufua umeme wa kilovoti 400.Kwa upande wake, Waziri Mkuu wa Misri, Mostafa Madbouly, aliishukuru serikali ya Tanzania kwa kuiamini nchi yake kutekeleza mradi huo na kuongeza kuwa mradi huo, utafungua fursa zaidi ya ushirikiano kati ya nchi hizo mbili. Waziri wa Nishati wa Misri, Dk Mohamed Shaker, alisema kuwa nchi yake itatoa mafunzo kwa wataalamu wa nishati 20 wa Tanzania, kama sehemu ya kudumisha ushirikiano mzuri na wa kihistoria uliopo katiya Tanzania na Misri.