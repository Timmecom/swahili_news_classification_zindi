 ASKOFU mstaafu wa Jimbo Katoliki la Mtwara, Gabriel Mmole (80), amefariki dunia baada ya kuugua kwa muda mrefu na anatarajiwa kuzikwa Jumanne, wiki ijayo jimboni humo. Taarifa kwa vyombo vya habari iliyotolewa jana na Katibu wa Baraza la Maaskofu Katoliki Tanzania (TEC), Padri Dk Charles Kitima, ilithibitisha kifo hicho cha Askofu Mmole aliyefariki dunia jana alfajiri.Akitangaza kifo hicho jana, Askofu wa Jimbo la Mtwara, Titus Mdoe alisema kuwa, Askofu Mmole ambaye ni Askofu wa nne tangu Mtwara kuwa jimbo, amefariki dunia baada ya kuugua kwa muda mrefu na hali ya uzee.  Maziko yatafanyika Mei 21, mwaka huu katika Kanisa Kuu la Watakatifu Wote, Mtwara Mjini, tunaomba tuwakaribishe kumsindikiza, ombi langu tumuombee na Mungu azipokee kazi zake za kichungaji alizozifanya kwa takribani miaka 31, ampumzishe kwa amani,  alisema Askofu Mdoe.Kwa mujibu wa Askofu Mdoe, Askofu Mmole alizaliwa mwaka 1939 Ndanda, katika eneo la Nangoo ambako sasa ni Parokia. Alifanya kazi za kichungaji katika maeneo mbalimbali mpaka Mei 25, mwaka 1988 alipopata daraja la Uaskofu.  Sisi hatuna mengi zaidi, raha ya milele umpe ee Bwana na mwanga wa milele umuangazie, apumzike kwa amani, amina,  alisema Mdoe katika taarifa yake ya video aliyoitoa jana.Akitoa salamu za rambirambi kwa Kanisa Katoliki nchini, Askofu Mkuu wa Kanisa la Moravian la Uamsho Tanzania na Afrika Mashariki, Emmaus Mwamakula, alisema jana kuwa kanisa limeondokewa na mtu muhimu, mlezi wa wengi na aliyesimamia maadili na mafundisho ya kiroho kwa uadilifu mkubwa. Mhashamu baba Gabriel Mmole ni miongoni mwa mababa waliolijengea heshima kubwa Kanisa hapa nchini, enzi zao kauli ya Kanisa na Askofu zilikuwa na utiisho mkubwa kwa kuwa Kanisa halikuwa limejiingiza katika maslahi binafsi,  alisema Askofu Mwamakula.Alisema maaskofu wa enzi za Mmole hawakutegemea fadhila za wenye fedha, wanasiasa na watawala, bali waliheshimu sana miito yao hivyo ni lazima maaskofu wa sasa kuenzi kwa matendo mema yaliyofanywa na maaskofu hao wastaafu.Kabla ya Askofu Mmole, Jimbo la Mtwara liliongozwa na Askofu Maurus Libaba kuanzia Desemba 18, 1972 hadi Oktoba 18, 1986. Wengine waliowahi kuwa maaskofu wa jimbo hilo ni Anthony Halg na Joachim Ammann.