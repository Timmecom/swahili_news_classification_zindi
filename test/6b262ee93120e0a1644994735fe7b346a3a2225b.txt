 VIKWAZO vya biashara baina ya Kenya na Tanzania, vinaendelea kupatiwa ufumbuzi, baada ya vikwazo 19 kupatiwa ufumbuzi; na 18 vilivyosalia vimewekewa utaratibu wa kutatuliwa.Pia, suala la vikwazo dhidi ya saruji na bidhaa zinazotengenezwa kwa kutumia sukari kuingia nchini Tanzania kutoka Kenya, nchi hiyo imekiri na kuahidi kufuata taratibu zilizokubalika katika Itifaki ya Umoja wa Forodha na kanuni zake.Hivyo, imeomba Tanzania kwenda Kenya, kufanya uhakiki kwani imeachana na utaratibu unaoenda kinyume na makubaliano na Sekretarieti ya Jumuiya. Imepanga uhakiki katika maeneo hayo, ufanyike mwanzoni mwa mwezi Juni mwaka huu kwa tarehe zitakazokubaliana na pande mbili.Kaimu Mkurugenzi katika Wizara ya Mambo ya Nje na Ushirikiano wa Afrika Mashariki, Damas Haule alilieleza gazeti hili kuwa mwezi uliopita nchi hizo zilikutana kujadili vikwazo vya kibiashara, vinavyokabili nchi hizo mbili. Alisema vikwazo 37 vilijadiliwa na kati yake 19 vilipatiwa ufumbuzi na vilivyosalia 18 vilipatiwa utaratibu wa kuvitatua.Alisema Tanzania iliwasilisha vikwazo 22 vinavyoikabili Tanzania katika kufanya biashara na Kenya. Kenya ikiwasilisha vikwazo 15 kwa Tanzania, vikiwemo vikwazo dhidi ya bidhaa za saruji na bidhaa zinazotengenezwa kwa kutumia sukari (confectioneries). Alieleza kuwa hatua ya kwanza katika mtangamano wa nchi za Jumuiya ya Afrika Mashariki (EAC) za Tanzania, Kenya, Uganda, Rwanda, Burundi na Sudan Kusini ni kutekeleza Itifaki ya Umoja wa Forodha. Maana halisi ya umoja wa forodha ni kuwa na Soko Moja la Biashara ya Bidhaa kupitia Itifaki ya Umoja wa Forodha, hivyo bidhaa zote zinazozalishwa ndani ya jumuiya na kukidhi kanuni za uasili wa bidhaa huuzwa kokote katika Jumuiya bila kutozwa ushuru wa forodha na bila vikwazo, alisema. Jumuiya ya Afrika Mashariki ni Soko Moja kuanzia mwaka 2005, utekelezaji wa Umoja wa Forodha ulipoanza.Tangu mwaka huo Tanzania imekuwa ikitoza ushuru wa forodha kwa bidhaa zinazotengenezwa kwa kutumia sukari kutoka Kenya.  Sababu ya kufanya hivyo ni kuwa Kenya ilikiuka taratibu zilizoainishwa katika Itifaki ya Umoja wa Forodha na kanuni zake kwa kuingiza sukari kutoka nje ya jumuiya bila kulipa ushuru stahiki na bila kuomba kibali kutoka Jumuiya ya Afrika Mashariki,  alisema.Haule alisema kufanya hivyo, bidhaa za Kenya zingekuwa na gharama nafuu kuliko bidhaa kama hizo zinazotengenezwa Tanzania. Alisema hatua iliyochukuliwa na Tanzania ni sahihi kulingana na makubaliano ndani ya jumuiya kuwa kama nchi moja, ikitumia kiwango cha ushuru wa forodha chini ya kiwango kilichokubalika. Bidhaa zitakazotengenezwa kutokana na bidhaa hiyo itatozwa ushuru wa forodha kwa kiwango ambacho bidhaa kutoka nje ya Jumuiya inatozwa au zaidi.Haule alisema suala hilo kwa ujumla linahusu uwazi na ushindani halali katika biashara ndani ya jumuiya na kwa saruji kutoka Kenya, Tanzania inatambua na haitozi ushuru wa forodha kwa saruji inayokidhi kanuni za uasili wa bidhaa zilizokubalika katika Jumuiya ya Afrika Mashariki.Alisema kanuni hizo zinataka saruji itengenezwe kutokana na Clinker kutoka nchi yoyote ndani ya Jumuiya, saruji inayotengenezwa na Clinker kutoka nje ya jumuiya, haikidhi matakwa ya manunuzi hayo na hivyo hutozwa ushuru wa forodha kama saruji kutoka mataifa yaliyopo nje ya Jumuiya. Haule alieleza Habarileo Afrika Mashariki kuwa nchi za jumuiya, zinahimizwa kutumia malighafi zinazopatikana katika jumuiya, badala ya kununua kutoka nje na hivyo kuzorotesha juhudi za kuongeza ajira na mapato yatokanayo na maliasilia zilizopo.Hivyo Tanzania katika kutoza ushuru wa forodha ni katika kutekeleza matakwa ya kanuni na sheria za Jumuiya ya Afrika Mashariki.  Kenya imekiri na kuahidi kufuata taratibu zilizokubalika katika Itifaki ya Umoja wa Forodha na kanuni zake na hivyo kuiomba Tanzania kwenda kufanya uhakiki kuwa imeachana na utaratibu huo ambao unaenda kinyume na makubaliano,  alisema.Alisema Sekretarieti ya Jumuiya imepanga uhakiki katika maeneo hayo, ufanyike mwanzoni mwa mwezi Juni mwaka huu kwa tarehe zitakazokubalika kwa pande zote mbili. Haule alisema endapo Tanzania itahakikisha na kuridhika na utekelezaji wa Kanuni katika uhakiki, utakaofanywa na timu ya wataalamu kutoka Tanzania, bidhaa hizo zinaweza kuingia Tanzania bila kutozwa ushuru.Alibainisha kuwa endapo Tanzania haitaridhika, itaendelea kutoza bidhaa hizo ushuru wa forodha na kutoa taarifa katika Baraza la Mawaziri la Afrika Mashariki juu ya kutoridhika kwake.