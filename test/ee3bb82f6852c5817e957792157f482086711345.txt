 WIZARA ya Afya, Maendeleo ya Jamii, Jinsia, Wazee na Watoto kwa kushirikiana na Chuo Kikuu cha Afya na Sayansi Shirikishi Muhimbili (Muhas), imezindua muongozo wa huduma za tiba za dharura, uokoaji na usafirishaji wa majeruhi nje ya hospitali.Mwongozo huo unaelekeza jamii pembezoni mwa barabara kuu kutoa taarifa ya ajali, wataalamu kufanyia kazi taarifa za ajali na wataalamu na madereva kusafirisha majeruhi eneo la tukio hadi hospitali.Uzinduzi wake umefanyika jana es Salaam wakati wa kufunga mafunzo ya watoa huduma za tiba ya dharura, uokoaji na usafirishaji wa majeruhi wa ajali na wagonjwa wa dharura kutoka nje ya hospitali. Kaimu Mkurugenzi wa Kitengo cha Dharura na Maafa wizarani, Dk Elias Kwesi alisema mradi wa majaribio utaanza Oktoba mwaka huu ukishirikisha vituo vya afya na hospitali zilizopo pembezoni mwa barabara ya Dar es Salaam hadi Mbeya kwa lengo la kuokoa maisha ya majeruhi pindi wanapopata ajali.Dk Kwesi alisema tafiti zinaonesha kuwa asilimia kubwa ya majeruhi hufa wakati wanapokimbizwa hospitalini kutokana na kutokuwepo kwa utaalamu wa namna ya kuwabeba wagonjwa hao vizuri. Alisema ajali zinapotokea hakuna magari ya wagonjwa yaliyokuwa yakifuata majeruhi na endapo yakifuata majeruhi, hakuna wataalamu wa kusaidia majeruhi hivyo, wakati mwingine husababisha vifo. Katika mwongozo huu tutawaelewesha namna ya kubeba majeruhi kwa sababu wapo waliopata ulemavu kutokana na kubebwa vibaya pindi wanapopata ajali. Lakini kushirikisha magari ya wagonjwa yaliyopo katika vituo vya afya vya karibu ya eneo la tukio ili kuokoa majeruhi wote,  alisema Dk Kwesi. Alisema pia gharama za mradi huo ni Sh bilioni 11 na Sh bilioni 7.5 zimetengwa kwa ununuzi wa magari ya kubebea wagonjwa, ukarabati wa vituo vya afya kutoa huduma za dharura, mafunzo na uandaaji wa mifumo ya kompyuta.Alifafanua kuwa gharama za uendeshaji wa mradi huo ni Sh bilioni 2.5 na baada ya matokeo chanya watafanya mazungumzo na Benki ya Dunia ili kuanza kwa mradi huo nchi nzima. Mkuu wa Mafunzo ya huduma za tiba ya dharura MUHAS, Dk Henry Sawe alisema wizara iliwapa dhamana ya kuandaa na kuendesha mafunzo huduma za dharura kwa wataalamu 225.Dk Sawe alisema walivuka lengo hilo na kutoa mafunzo kwa wataalamu 519 katika makundi ya wataalamu wa wagonjwa nje ya hospitali, wasaidizi wa wataalamu, wataalamu wa kupokea simu za dharura, watoa huduma ngazi za jamii na wakufunzi wa watoa huduma. Alisema serikali iliwataka kutoa mafunzo kwa wataalamu wa wagonjwa wa nje ya hospitali 45 na vituo vya afya na hospitali saba ikiwemo Kimara, Muhimbili, Tumbi, Chalinze, Ruaha Mbuyuni, Mtakatifu Kizito Mikumi na Hospitali ya Rufaa Morogoro.Dkt Sawe alisema mafunzo hayo yalianza Novemba 13, mwaka jana na yalijumuisha wataalamu kutoka Jeshi la Ulinzi la Wananchi wa Tanzania (JWTZ), Jeshi la Polisi, Kikosi cha Zimamoto na Uokoaji, Shirika la Msalaba Mwekundu, Hospitali ya Taifa Muhimbili (MNH), Hospitali ya Mifupa (Moi) na washirika kutoka nchi za Australia na Marekani.  Tulitakiwa kutoa mafunzo kwa wasaidizi 90 lakini tumetoa kwa wataalamu 104, pia tulitakiwa kutoa mafunzo kwa wataalamu wa kupokea simu 20 lakini waliopata mafunzo ni 25 na wataalamu kutoka ngazi ya jamii waliopata mafunzo ni 287 kutoka 30 pamoja na wakufunzi,  alisisitiza.Dk Sawe alisema changamoto waliyokabiliana nayo wakati wa mafunzo ni kuchelewa kwa vifaa vya kitaalamu vya kutolea mafunzo, magari ya dharura na kupendekeza wataalamu wa manunuzi kuhakikisha magari na vifaa vinatolewa ili viweze kutumika kwenye mradi. Mkuu wa Idara ya Tiba ya dharura Muhimbili, Dk Juma Mfinanga alisema huduma ya dharura ilianza rasmi nchini 2010 na wataalamu 39 wamepatikana kutoa huduma hizo na kuongeza kuwa serikali inaendelea kuhakikisha kila hospitali ya mikoa, rufaa na vituo vya afya vinakuwa na huduma hiyo. Tafiti zinaonesha kuboreshwa kwa huduma za dharura hupunguza vifo vya majeruhi kwa asilimia 48. Tanzania imekuwa nchi ya kuigwa kwani nchi nyingi za Afrika Mashariki zimekuja kupata mafunzo ya ubingwa,  alisema Dk Mfinanga. Makamu Mkuu wa Muhas, Profesa Andrea Pembe alisema wameandaa mitaala ya aina tano ya kutoa mafunzo ya muda mfupi kuhusu huduma za dharura na wanaamini yataleta mabadiliko ya utoaji huduma za ajali na kuendelea kutoa mafunzo kutaongeza wataalamu na kuimarisha utoaji wa huduma hizo nchini.