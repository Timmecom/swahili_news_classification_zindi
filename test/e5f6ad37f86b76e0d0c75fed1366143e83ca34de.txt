 MABINGWA watetezi wa Ligi Kuu Bara, Simba, leo watakuwa kwenye uwanja wa CCM Kirumba Mwanza kucheza na Alliance katika kampeni za kuwania taji la Ligi Kuu.Simba inahitaji ushindi leo ili kujiweka kwenye mazingira mazuri ya kutetea taji lake huku Alliance ikihitaji ushindi kujinasua ilipo, kwani haiko salama sana mkiani na isipokazana inaweza kushuka daraja.Mabingwa hao watetezi wanacheza mechi hiyo wakiwa na kumbukumbu mbaya ya kupoteza kwa mabao 2-1 dhidi ya Kagera Sugar mwishoni mwa wiki iliyopita, hivyo ni wazi matokeo hayo yataipa hasira ya kutorudia makosa leo.Kocha wa Simba, Patrick Aussems alisema mechi na Kagera walicheza vibaya, hivyo hatokubali wachezaji wake kurudia makosa yale.  Mechi na Kagera tulicheza vibaya, tulicheza vizuri kipindi cha pili tu sasa huwezi kushinda kwa kucheza kipindi kimoja vibaya kingine vizuri,  amesema.Mechi hiyo ni raundi ya pili kwa Simba ambayo ina viporo bado kulinganisha na timu nyingine kwenye ligi kutokana na kuwa na mechi za kimataifa ambapo iliishia hatua ya robo fainali ya michuano ya Ligi ya Mabingwa Afrika.Kocha Aussems alisema kikosi chake kimejipanga na kinaingia uwanjani kikifahamu kuwa mechi hiyo si lele mama kwani kwa sasa kila timu wanayokutana nayo watataka kuwafunga.Katika mchezo wa awali uliochezwa kwenye Uwanja wa Taifa Dar es Salaam Alliance ilichapwa bao 5-1 hivyo inatakiwa kuingia kwenye mechi hiyo kwa tahadhari.Katika msimamo wa Ligi Kuu, Simba ipo nafasi ya tatu ikiwa na pointi 60 katika michezo 24 iliyocheza ikishinda mechi 19, sare tatu na kupoteza michezo miwili.Alliance ni ya 16 ikiwa na pointi 37 ambapo imefungana na takriban timu tatu chini yake, jambo ambalo si zuri kwani kupoteza mechi kutamfanya aporomoke zaidi.