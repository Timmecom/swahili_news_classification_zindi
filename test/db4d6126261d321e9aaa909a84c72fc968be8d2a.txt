 TIMU ya Taifa ya Tanzania Bara U20 imefuzu nusu fainali ya mashindano ya CECAFA yanayochezwa nchini Uganda baada ya kuwafunga wenyeji Uganda, Hippos, kwa mabao 4-2 katika mchezo uwa robo fainali kwenye Uwanja wa Pece, Gulu. Tanzania Bara U20 inayonolewa na kocha Zuberi Katwila ilianza kuzifumania nyavu za wapinzani wao dakika ya 25 bao likifungwa na Andrew Simchimba likadumu hadi mapumziko. Dakika ya 46 Uganda walisawazisha bao lililofungwa na Abdul Kayondo na dakika ya 60, Andrew Simchimba aliifungia bao la pili Tanzania Bara, lakini Uganda walifanikiwa kusawazisha dakika ya 60. Baada ya mabao kuwa 2-2 kila timu ilijitahidi kumsoma mpinzani wake na kujaribu kutumia makosa yake, lakini Tanzania Bara kupitia kwa Kelvin John ilifanikiwa kuzifumania nyavu za Uganda katika dakika ya 88 na 90 na kuzima ndoto za ufalme wa Uganda kwa timu za Tanzania. Tanzania Bara ambayo ilitinga robo fainali baada ya kumaliza ikiwa na pointi saba kinara wa Kundi B baada ya kushinda michezo miwili na kutoka sare mchezo mmoja, sasa itacheza nusu fainali ya mashindano hayo.Katika mchezo mwingine wawakilishi wa Zanzibar, walifungwa na Eritrea kwa mabao 5-0, na Kenya ikamfunga Burundi kwa mabao 2-1.