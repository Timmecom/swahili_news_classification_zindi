 KWA mwaka 2017 na 2018 waajiri tisa wamefikishwa mahakamani kutokana na kukiuka taratibu na sheria za ajira.Hayo yameelezwa leo bungeni na Naibu Waziri Ofisi ya Waziri Mkuu, Kazi, Ajira na Vijana, Anthony Mavunde alipokuwa akijibu swali la nyongeza la Mbunge wa Viti Maalumu, Hadija Nasri (CCM).Katika swali lake, Nasri alitaka kujua serikali ina mikakati gani ya kulinda wafanyakazi kutokana na kuwepo kwa malalamiko mengi juu ya waajiri kwa kutozingatia sheria ya ajira.Pia alitaka kujua nini kauli ya serikali kutokana na kuwepo kwa malalamiko mengi ya waajiriwa kuwalalamikia waajiri lakini hakuna mkakati wowote ambao unafanyika kwa ajili ya kuwatetea.Akijibu, Mavunde alisema serikali imekuwa ikihakikisha waajiri wanafuata sheria na kanuni za ajira na kuwa wale wanaokiukwa wanafikishwa katika vyombo vya sheria.Awali, katika swali la msingi la mbunge wa Viti Maalumu, Munira Khatibu (CCM) alisema kuwa baadhi ya kampuni binafsi zimekuwa zikiwafanyisha kazi watumishi wao zaidi ya muda wa saa za kazi.Mbali na kufanya kazi zaidi ya muda wa kazi wamekuwa hawapewi chakula na kuwalipa kima kidogo cha mshahara. Kutokana na hali hiyo mbunge huyo aliihoji serikali na kutaka kujua serikali ina kauli gani juu ya suala hilo linalowakandamiza wafanyakazi wengi ambao wengi ni vijana.Akijibu swali hilo Mavunde alisema kuwa serikali inaendelea kusimamia sheria ya ajira Na.6 ya mwaka 2004 na sheria Na.7 ya mwaka 2004 na kuwa serikali inasimamia viwango vya kazi ikiwa ni pamoja na saa za kazi, likizo, mishahara na kazi staha kwa wafanya kazi wa sekta zote.Alisema kuwa serikali inasimamia ipasavyo mahusiano ya kikazi sehemu zote za kazi ikiwa ni pamoja na kampuni binafsi. Mwajiri atakayekiuka matakwa ya sheria hiyo anastahili adhabu, na katika kuimarisha uwajibikaji upande wa waajiri mwaka 2006, Bunge lilifanya marekebisho katika Sheria ya Taasisi za Kazi namba 7 ya mwaka 2004".Amesema katika marekebisho hayo ulianzishwa mfumo wa kaguzi za kazi mahali pa kazi kwa kuruhusu kutoa adhabu za papo kwa papo kwa waajiri wanaokiuka matakwa ya sheria, ikiwa ni pamoja na kutowalipa wafanyakazi malipo ya ziada kwa saa za ziada walizofanya kazi na kulipa mishahara chini ya viwango  Ofisi yangu itaendelea kusimamia sheria na kuimarisha mahusiano kati ya waajiri na wafanya kazi na kufanya kaguzi za kazi sehemu za kazi ili waajiri watimize wajibu wao na kuzingatia matakwa ya Sheria  alisema.Alisema ni wajibu wa mwajiri kutii matakwa ya sheria kwa kumlipa mfanyakazi wake mshahara na masilahi stahiki.