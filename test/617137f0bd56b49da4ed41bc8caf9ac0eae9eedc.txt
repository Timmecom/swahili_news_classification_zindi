 KATIBU Mkuu wa Wizara ya Mifugo na Uvuvi anayeshughulika na mifugo, Profesa Elisante Ole Gabriel, amesema wizara yake inaangalia namna bora ya kudhibiti sumukuvu isiathiri mifugo, kwa sababu mazao inayoyaathiri ndiyo yanayotumika kama malighafi ya kutengenezea chakula cha mifugo.Aliyasema hayo baada ya kumalizika kwa mkutano wa Kamati ya Usimamizi wa Mradi wa Kudhibiti sumukuvu Tanzania (TANPAC) pamoja na wadau mbalimbali, uliolenga kujadili utekelezaji wa mradi huo.  Kuna kila sababu ya wizara kuangalia suala la sumukuvu kwa ukaribu kwani nafaka zinazotumika kama sehemu ya malighafi za kutengeneza vyakula vya mifugo,  alisema.Pia, aliwataka Watanzania kutambua kuwa kuna uhusiano mkubwa kati ya afya ya wanyama na binadamu. Alisema wizara itasimamia kwa karibu kutokana na ukweli kwamba mradi wa kudhibiti sumu-kuvu ni mkombozi kwa afya ya binadamu na mifugo kwani jamii itakuwa na uelewa wa namna ya kukabiliana na ugonjwa huo kwani pindi wanyama wanapokula nafaka zenye sumu kuvu huathirika na sumu hiyo.Profesa Ole Gabriel alisema asilimia 60 ya magonjwa wanayougua binadamu yanatokana na wanyama.  Hivyo tunapotibu mifugo kwa vyovyote vile inakuwa ni msaada mkubwa katika afya ya mwanadamu, na sisi tunaamini kuwa tutaendelea kuboresha afya ya mifugo,  alifafanua. Alimshukuru Rais John Magufuli kwa namna anavyoweka msukumo katika tiba ya mifugo na sasa suala hilo la kushughulika na sumu kuvu ni mradi ambao ni mkombozi kwa afya ya wanyama na binadamu.Hata hivyo, alisema afya ya wanyama ikiwa bora mazao ya mifugo katika masoko ya ndani na nje ya nchi yatazidi kuwa mazuri pamoja na afya za binadamu kuwa imara. Naibu Katibu Mkuu, Wizara ya Biashara na Viwanda Zanzibar, Ally Halis Juma alisema kwa upande wa Zanzibar hakujaripotiwa tatizo hilo, lakini mradi huo unatekelezwa kwa ajili ya kutoa elimu kwa wananchi juu ya jinsi ya kukabiliana nao.Mratibu wa mradi huo, Clepn Josephat, alisema mradi ulianzishwa Machi mwaka huu na unatekelezwa kwa kipindi cha miaka mitano, lengo ni kukabiliana na sumukuvu nchini. Alisema mradi huo wa Sh milioni 33 unatekelezwa katika wilaya 18 Tanzania Bara ambazo zipo kwenye hatari ya kupata janga la sumu kuvu. Miundombinu hiyo itasaidia kufanya shughuli zote za kilimo, kituo kikubwa cha nafaka, maghala 14 yatajengwa kila moja likiwa na uwezo wa kuhifadhi tani 2,000 huku akisema mazao yanatakiwa kukaushwa vizuri pamoja na kuchambuliwa kwa ajili ya kuhifadhiwa mahali salama,  alisema.Alisema tayari wamekwishapata timu wataalamu ya kuratibu mradi, nyaraka kwa ajili ya kusaidia utekelezaji wa mradi zimeshaandaliwa, wataalamu elekezi kwa ajili ya ubunifu wa miundombinu mikubwa ambayo hadi sasa ipo katika hatua mbalimbali za manunuzi ikiwa ni hatua ya awali.