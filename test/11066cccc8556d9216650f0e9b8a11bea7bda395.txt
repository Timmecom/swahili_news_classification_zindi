 Shirika la Kimataifa la Uhifadhi wa Mazingira na Wanyamapori (WWF) limeipongeza serikali ya Tanzania kwa kupiga marufuku matumizi ya mifuko ya plastiki nchini.Kwa mujibu wa taarifa ya WWF kwa vyombo vya habari, Mkurugenzi Mtendaji wa shirika hilo, Dk. Dk Marco Lambertin wamejipanga kushirikiana na Tanzania kwenye jitihada za kudhibiti janga la uchafuzi wa mazingira kutokana na plastiki kwa kutumia ufahamu wa kisayansi juu ya suala hilo na kutoa mapendekezo kwenye sera za udhibiti. Tunashuhudia zaidi ya tani milioni nane za plastiki zikiingia kwenye bahari kila mwaka huku tani milioni 104 zikitarajiwa kuharibu mfumo wa mazingira ifikapo mwaka 2030 kama hatua za haraka hazitachukuliwa, zitaharibu asili, maisha ya binadamu, afya na wanyamapori,  alisema.Kwa upande wake Mkurugenzi wa WWF Tanzania, Dk Amani Ngusaru, ameeleza kuwa plastiki ni sababu ya kwanza ya uharibifu mkubwa wa mazingira ikiharibu mazingira ya asili na rasilimali kuliko watu wengi wanavyofahamu inachukua zaidi ya miaka 100 kwa mfuko mmoja wa plastiki kuoza na hii inaongeza ukubwa wa tatizo.Waziri Mkuu Kassim Majaliwa alitangaza Marufuku hiyo kuanzia Juni Mosi, alipokuwa akijibu hoja za wabunge walizozitoa katika mjadala wa bajeti ya ofisi ya Waziri Mkuu mwaka 2019/2020.Tanzania inaungana na nchi nyingine 13 barani Afrika ikiwa ni pamoja na Kenya, Uganda na Rwanda, ambazo aidha zimepiga marufuku ya matumizi ya mifuko hiyo ya plastiki au kuweka tozo za mifuko hiyo ili kudhibiti na kuimaliza kabisa.