 Naibu Waziri wa Viwanda na Biashara, Lazaro Nyalandu (pichani) alisema hayo jana wakati alipozungumza na waandishi wa habari kuhusu athari za umeme katika sekta ya viwanda.  Alisema wizara yake haifurahishwi na tatizo la nishati nchini na imekuwa mstari wa mbele kuhakikisha tatizo hilo linapatiwa ufumbuzi, hali ambayo pamoja na kuwasaidia kimaisha Watanzania lakini pia itasaidia uzalishaji wenye tija viwandani.   Wizara kwa kweli haifurahii kabisa tatizo hili la kupanda kwa bei ya umeme kwa kuwa lazima itaathiri gharama za uzalishaji, kupanda kwa bei za bidhaa na kupunguza uwezo wa uzalishaji viwandani na hivyo kupunguza ajira jambo ambalo linaenda kinyume kabisa na mpango wa Serikali,  alisema Nyalandu.  Alisema pamoja na hayo, juhudi zinafanyika kuhakikisha Tanzania inakuwa na umeme wa uhakika na wenye gharama nafuu ili kuwezesha uzalishaji wa bidhaa kwa kiwango cha juu na ziuzwe kwa bei nafuu.  Wiki iliyopita Mamlaka ya Udhibiti wa Huduma za Nishati na Maji (EWURA) ilitangaza kuanza kwa bei mpya ambazo ni ongezeko la asilimia 40.29 zilizoanza kutumika rasmi jana hali ambayo ilipokewa kwa hisia tofauti na watumiaji wengi wakiwa na hofu ya maisha kuzidi kupanda.