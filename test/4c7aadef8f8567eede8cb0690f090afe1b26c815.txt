 WAFANYABIASHARA katika Kata ya Muriet jijini Arusha, wameiomba serikali kupunguza ushuru wa soko kutoka Sh 500 hadi 200 kama ilivyokuwa awali ili kuwapunguzia mzigo.Aidha, wameiomba serikali kuwajengea shule ya msingi kwenye kata hiyo kutokana wanafunzi kutembea umbali mrefu na kupanda daladala, hali ambayo ni hatarishi kwa watoto wa chekechea.Wafanyabiashara hao walitoa ombi hilo juzi mbele ya Naibu Waziri wa Mambo ya Ndani ya Nchi, Hamad Masauni alipotembelea Kituo cha Polisi cha Muriet, ambako wananchi walimzingira na kumweleza malalamiko yao.Akizungumza kwa niaba ya wenzake, mmoja wa wafanyabiasha hao Amina Juma alisema Jiji la Arusha halijawajengea wafanyabiashara hao soko licha ya kuwa na eneo, hali inayowafanya kufanya biashara zao pembeni mwa barabara kuu ya Arusha   Simanjiro, lakini wanadaiwa ushuru wa Sh 500. Sisi hatuna soko, lakini uongozi wa jiji wamepandisha ushuru kutoka Sh 200 mpaka 500 kwa siku, hali inayotufanya tushindwe kufanya biashara zetu ndogondogo za kujipatia kipato kwa ajili ya familia,  amesema.Naye Upendo Michael aliiomba serikali kujenga shule ya msingi kwenye kata hiyo mpya ambayo haina shule ya msingi licha ya kuwa na wakazi wengi. Alisema wanafunzi wa chekechea wanapata adha kubwa ya kutembea umbali mrefu pamoja na kupanda daladala hali inayohatarisha usalama wao.Aidha, alisema pia malori ya moramu katika Jiji la Arusha linawapandishia ushuru na kufikia Sh 15,000 kwa lori hali inayowasababisha kushindwa kufanya biashara hiyo.Kaimu Mtendaji wa Kata ya Murieti, Onisael Munisi amesema kwenye ofisi hiyo hana barua yoyote kutoka jiji inayoonesha kupanda kwa ushuru, atawasiliana na Mkurugenzi wa Jiji, Dk Maulid Madeni kwa ajili ya ufafanuzi wa kupanda kwa ushuru wa soko pamoja na moramu.Akizungumizia ujenzi wa shule, Diwani wa Kata ya Murieti, Francis Mbise alisema Baraza la Madiwani limeshapata eneo la ekari tano kwa ajili ya ujenzi wa shule hiyo ambao utaanza hivi karibuni.Naibu Waziri Masauni alisema Rais John Magufuli anataka wafanyabishara wanyonge wafanye biashara zao bila kubughudhiwa kwa kupangiwa kodi kubwa, hivyo suala lao atalifanyia kazi. Changamoto hizi nitawasiliana na Waziri, Ofisi ya Rais, Tawala za Mikoa na Serikali za Mitaa (Tamisemi), Selemani Jafo pamoja na Mkuu wa Mkoa wa Arusha, Mrisho Gambo, kwa ajili ya kutatua changamoto hizi,  alisema.