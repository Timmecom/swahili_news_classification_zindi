 Akizungumza Dar es Salaam jana, Mkurugenzi wa Kampuni ya Executive Solutions, Aggrey Marealle, ambaye kampuni yake inaratibu mbio hizo kitaifa, alisema Mwakyembe amethibitisha kuwa mgeni rasmi. Kwa niaba ya wadhamini wetu, namshukuru waziri kwa kuthamini sana michezo hususan riadha na kuona umuhimu wa kuja hadi Moshi kuhudhuria mbio hizi ambazo kwa sasa ndio kubwa Tanzania,  alisema.Aliipongeza Wizara ya Michezo kwa msaada mkubwa ambao imekuwa ikitoa pale waandaaji wa Kilimanjaro Marathon wanapohitaji. Sisi kama waandaaji tunaiahidi serikali kuwa Kilimanjaro Marathon itaendelea kuendeshwa kwa weledi mkubwa na kuzingatia kanuni zote za riadha kwani mbio hizi zinatambuliwa na Shirikisho la Riadha la Kimataifa (IAAF) .Katika hatua nyingine, Mkurugenzi huyo alisema maandalizi yote yamekamilika na kuwakumbusha washiriki kuwa mwaka huu hakutakuwa na mbio za Kilometa 10 kwa watu wenye ulemavu. Mbio hizi hazitakuwepo mwaka huu baada ya mdhamini (GAPCO) kuuzwa kwa kampuni ya Total. Tunaendelea na juhudi za kutafuta mdhamini mwingine na ni matumaini yetu kuwa mbio hizo zitarudi tena,  alisema.Usajili wa Kili Marathon unaendelea leo Arusha kuanzia saa nane mchana hadi saa 11 jioni na Moshi ni kesho kuanzia saa sita mchana hadi saa moja usiku, keshokutwa kuanzia saa nne asubuhi hadi saa moja jioni na Jumamosi kuanzia saa tatu hadi saa sita mchana kabla ya siku yenyewe ya mbio hizo, Jumapili.Mbio hizi zinadhaminiwa na Kilimanjaro Premium Lager (Meta 42) Tigo (Meta 21) na Grand Malt (Meta 5). Wengine ni First National Bank, Kilimanjaro Water, Diamond Motors Ltd, Kibo Palace, KK Security, Keys Hotel, TPC Sugar, Simba Cement, KNAUF Gypsum na AAR ambao ni wabia katika masuala ya matibabu.