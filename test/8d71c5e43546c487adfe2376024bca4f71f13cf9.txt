 Shirikisho la Kimataifa la Soka (Fifa) limetoa kiasi cha dola za Marekani Milioni 5 (Tsh Bilioni 11.5) kwa ajili ya kuendeleza soka kwa Shirikisho la Soka Tanzania (TFF).Rais wa TFF, Wallence Karia ameyasema haoy jijini arusha katika Mkutano Mkuu wa shirikisho hilo uliofanyika katika Ukumbi wa Kimataifa wa Arusha, AICC.Karia alisema katika kipindi cha nyuma kabla ya kuchaguliwa kwake, FIFA ilizuia kutoa dola Milioni 3 kufuatia TFF kuwa na hati chafu za ripoti ya fedha.Alisema alipoingia madarakani hatua ya kwanza aliyofanya ni kuwa na matumizi safi na halali ya fedha za TFF na kuwachukulia hatua wale wote wasiokuwa waadilifu katika matumizi ya fedha za shirikisho hilo.Karia alisema baada ya kuonesha ukali katika matumizi ya fedha ya shirikisho hilo na kuwachukulia hatua, Fifa iliamua kuruhusu dola hizo milioni 3 ilizozuia kuletwa hapa nchini kwa maendeleo ya soka na mambo ya utawala, kabla ya kuongeza zingine 2.Alisema fedha hizo zilitolewa baada ya Fifa kuridhishwa na matumizi ya TFF na hatua zilizochukulia dhidi ya wabadhirifu wa fedha za shirikisho hilo.Alisema fedha hizo zitatumika kukarabati baadhi ya viwanja hapa nchini vinavyomilikiwa na Chama Cha Mapinduzi (CCM), ambavyo viko katika hali mbaya, na kwasasa wako katika mazungmzo na wamiliki wa viawanja hivyo.Alisema mbali ya hilo kiasi kingine kinapelekwa katika kuendeleza soka la vijana chini ya miaka 17 na 15 ili kujenga msingi bora wa soka hapa nchini ikiwa ni pamoja na kuanzisha ligi ya umri huo.Rais alisema katika msimu ujao kutakuwa na ligi ya vijana chini ya umri huo kwa timu za Ligi Kuu, Daraja la Kwanza la Pili na hiyo ni lazima kwa timu zote za Ligi Kuu kuwa na timu za umri huo, ambazo zitashiriki Ligi Kuu.Alisema huwezi kuwa na kikosi bora katika michuano ya Ligi Kuu na chenye gharama kubwa ya zaidi ya Sh Bilioni 1.5, lakini hauna vikosi vya vijana vyenye umri chini ya miaka 15 na 17. Rais alisema katika uongozi wake atahakikisha anawashughulikia wale wote wenye kula fedha za TFF kuanzia ngazi ya wilaya, mikoa hadi taifa na aliapa kutokuwa na huruma nao hata kidogo.Alisema baadhi ya taasisi na wafadhili mbalimbali hapa nchini na nje wamekuwa wakisita kufadhili michuano ya TFF kwa sababu ya watu wachache wenye uroho wa fedha, ambao wamekuwa wakitafuna ovyo fedha za shirikisho hilo.Karia alisema utawala bora na wenye uwazi ndio siri ya uongozi wake na amefanikiwa kwa kiasi kikubwa katika hilo na kuwataka wajumbe katika vyama vyao vya soka nao kufanya hivyo.Akizungumzia mahusiano na serikali, Karia alisema kuwa ni mazuri sana na wao wanafanya kazi kwa kushirikiana na hata maandalizi ya fainali za Kombe la mataifa ya Afrika (Afcon) kwa umri chini ya miaka 17 yanaendelea vizuri. Karia alisema kamwe hawawezi kujitenga kufanya kazi pamoja na serikali, kwani wakifanya hivyo huko mbele wanaweza kukwama.Mkuu wa Mkoa wa Arusha, Mrisho Gambo wakati akifungua mkutano huo alisema kutokana na kuridhika na uongozi wa Karia amelipatia shirikisho hilio kiwanja cha ekari 15 kwa ajili ya kujenga uwanja wa kisasa wa michezo.Gambo amesema viwanja vingi nchini vinamilikiwa na CCM, hivyo aliitaka TFF kujipanga kuhakikisha kila mkoa Shirikisho hilo linakuwa na kiwanja chake lengo ni kuogopa kuingiliana na wamiliki wa viwanja hivyo kwa wakati mmoja.Gambo aliwataka wajumbe wa Mkutano Mkuu wa TFF kuacha mara moja kutumiwa kuleta migogoro ndani ya shirikisho hilo kwa kufanya hivyo kunadumaza soka hapa nchini na wao kujidhalilisha kufanya hivyo kwa maslahi ya mtu mmoja.Akizungumzia kudidimia kwa soka hapa nchini, Gambo alitupa lawama kwa wajumbe wa Mkutano Mkuu wa TFF kuwa wanachangi hilo kwa kuendekeza ubinafsi na kuweka mbele maslahi yao na sio ya TFF. Gambo alisema kuna baadhi ya wajumbe wanataka kila kukicha TFF iwe na migogoro ili waweze kufaidika.  Msikubali kutumika kwa maslahi ya mtu na ukiona kiongozi ana ng ang ania uongozi baada ya kuvunja taratibu, huyo kiongozi anapaswa kuangaliwa kwa jicho la tatu,  alisema Gambo.