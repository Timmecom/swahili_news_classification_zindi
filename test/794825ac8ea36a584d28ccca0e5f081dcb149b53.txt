 MABINGWA watetezi wa Ligi Kuu Tanzania Bara Simba, imewapa zawadi ya Krisimasi mashabiki wake, baada ya kuifunga Lipuli FC kwa mabao 4-0 katika mchezo wa Ligi Kuu uliochezwa Uwanja wa Uhuru, Dar es Salaam jana.Mchezo huo ulianza kwa kasi kila timu ikimiliki mpira na kujaribu kushambulia, lakini Simba ilikuwa makini yasijirudie ya msimu uliopita ambapo Lipuli iliwabana mbavu nyumbani na kutoka suluhu na katika mchezo wa marudiano huko Iringa ikashinda 3-1.Simba ambayo inanolewa na kocha, Sven Vandenbroeck, ukiwa mchezo wake wa kwanza wa Ligi Kuu tangu aanze kuifundisha timu hiyo, ilianza kuandika bao la kwanza dakika ya 11 lililofungwa na Francis Kahata kwa shuti kali baada ya kupokea pasi kutoka kwa Shomari Kapombe.Kuonesha wamedhamiria kupata ushindi, Simba waliendelea kuliandama lango la Wanapaluhengo kwa kufanya mashambulizi kutoka pembeni, lakini Hassan Dilunga dakika ya 34 alishindwa kufunga bao akiwa yeye na kipa wa Lipuli, Agaton Anthony. Katika kipindi cha kwanza Simba walipiga shuti moja golini na kupata bao na Lipuli walipiga mashuti mawili lakini haikufunga na Simba walimiliki mpira kwa asilimia 58na Lipuli FC asilimia 42. Kipindi cha pili kilianza kwa kasi na dakika ya 49 Meddie Kagere aliifungia Simba bao la pili akipokea pasi kutoka kwa Clatous Chama na Hassan Dilunga alifunga bao la tatu dakika ya 56 kwa mkwaju wa penalti iliyotokana na beki wa Lipuli Novatus Rufunga kushika mpira kwenye eneo la penalti Dakika ya 59 Simba ilifanya mabadiliko na kuwatoa Jonas Mkude na Francis Kahata na kuingia Deo Kanda na Mzamiru Yassin na kuzidisha mashabulizi, lakini umakini wa washambuliaji uliwafanya kukosa mabao zaidi.Hassan Dilunga dakika ya 65 alifunga bao la nne baada ya kupokea pasi kutoka kwa Sharaf Shiboub na kufuta makosa aliyofanya kipindi cha kwanza baada ya kukosa bao akiwa na kipa wa Lipuli FC, Agaton Anthony. Dakika ya 72 Simba ilimtoa Pascal Wawa na kuingia Kenedy Juma na dakika ya 87 Lipuli iliwatoa Daruwesh Saliboko na Emanuel Kishiba na kuingia Joshua Ibrahim na Issa Ngoah.Kwa matokeo hayo Simba imefikisha pointi 28, huku Kagere akifisha mabao tisa na kumuacha mshindani wake Paul Nonga akiwa na mabao saba na Daruwesh mabao sita, wote wa Lipuli FC. Lipuli inashika nafasi ya tisa ikiwa na pointi 18 baada ya kucheza michezo 13, ikishinda mitano, kufungwa mitano na kutoka sare mitatu. Katika mchezo mwingine uliochezwa jana Uwanja wa Ushirika Moshi, Polisi Tanzania iliifunga KMC kwa mabao 2-1.