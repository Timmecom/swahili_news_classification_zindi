 WAZIRI wa Madini, Doto Biteko amesema vyombo vyote vya serikali vya ulinzi na usalama, vimeungana kupambana na biashara haramu ya utoroshaji wa madini inayoendelea katika baadhi ya maeneo nchini.Ametoa kauli hiyo akijibu swali ni kwa nini kumekuwa na mwendelezo wa utoroshaji wa madini, unaofanywa na baadhi ya wadau wa madini licha ya serikali kuziondoa kero zilizokuwa zikiwakwaza wachimbaji na wafanyabiashara wa madini nchini.Biteko alisema licha ya serikali kuzifanyia kazi kero zote za wadau wa madini, ikiwemo kuondolewa kwa Kodi ya Ongezeko la Thamani (VAT) ya asilimia 18, tozo mbalimbali, urasimu uliokuwa umegubika biashara ya madini pamoja na kuanzishwa kwa masoko ya madini, lakini bado kuna wachimbaji na wafanyabiashara wasio waaminifu wanaoendeleza tabia ya kutorosha madini.Amesema wanaofanya vitendo hivyo, wana lengo la kuwavunja moyo wachimbaji na wafanyabiashara wanaolipa kodi halali ya serikali, hivyo aliwataka waache biashara hiyo haramu ya utoroshaji wa madini, kwa kuwa vyombo vyote vya dola viko kazini kuhakikisha wanaudhibiti uhalifu huo.Kuhusu madai ya baadhi ya wadau wa madini kuwa VAT ya asilimia 18 iliyoondolewa na serikali, inawanufaisha wafanyabiashara wakubwa wa madini pekee na siyo wachimbaji wadogo, ambao bado wanasumbuliwa na ushuru wa huduma katika halmashauri, Biteko alisema hilo si kweli kwa kuwa ushuru huo ni asilimia 0.03 tu.Alisema kabla ya kikao cha wadau wa madini na Rais John Magufuli kilichofanyika Januari mwaka huu, serikali ilikuwa imefanya uchunguzi wa kutosha na kubaini kero zinazowakabili wadau hao.Alisema baadhi ya kero hizo ni kodo ya ushuru wa huduma wa asilimia 0.03 unawakwaza wachimbaji wadogo siyo ya kweli, bali wanaoendelea kutorosha madini wanafanya hivyo kwa sababu tabia hiyo imeshakuwa sugu kwao, lakini serikali itawadhibiti.Rais wa Shirikisho la Vyama vya Wachimbaji Wadogo wa Madini (Femata), John Bina, alipotafutwa ili kueleza ni kwa nini utoroshaji wa madini bado unaendelea licha ya serikali kuondoa kero za wadau wa madini, walizoziwasilisha kwa Rais Magufuli Januari mwaka huu, simu yake haikupatikana.Mwenyekiti wa Kamati ya Dhahabu Tanzania, Godfrey Mitti, amesema wachimbaji wadogo hawana uwezo wa kutorosha madini nje ya nchi, bali wanaofanya hivyo ni baadhi ya wafanyabiashara wakubwa wa madini.Alisema kuna wachimbaji wengi wa madini katika maeneo yasiyo rasmi ambao wanazalisha madini mengi, hivyo wafanyabiashara hao wakubwa wa madini wana wajibu wa kuisaidia serikali kuhakikisha utoroshaji huo unakoma baada ya kuondolewa kwa VAT ya asilimia 18 na kero zingine. Mchimbaji mdogo hana uwezo wa kuuza madini nje ya nchi, wanaofanya hivi ni baadhi ya wafanyabiashara wakubwa, serikali iendelee kuweka mkazo kuwa biashara zote za madini zifanyike kwenye masoko yaliyopo nchini, kinachotakiwa tu watendaji katika masoko haya waongezwe na huduma ziboreshwe zaidi,  alisema Mitti.Alisema moja ya kero inayowasumbua wachimbaji wadogo ni ushuru wa huduma unaotozwa na halmashauri.Alisema asilimia 18 ya VAT na asilimia tano ya tozo ya zuio, ambayo serikali ilizifanyia kazi. zinawanufaisha zaidi wafanyabiashara wakubwa wa madini, lakini wachimbaji wadogo bado wanasumbuliwa na ushuru huo wa huduma katika halmashauri.