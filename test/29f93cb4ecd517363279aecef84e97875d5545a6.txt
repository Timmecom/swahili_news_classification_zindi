 KATIKA kuhakikisha wanafunzi 8,456 waliochaguliwa kuingia kidato cha kwanza wanaingia darasani mwezi ujao baada ya kukosa kutokana na uhaba wa madarasa, Halmashauri ya Jiji la Arusha imepitisha bajeti ya Sh milioni 833 kujenga madarasa 63.Meya wa Jiji la Arusha, Kalist Lazaro ameagiza watumishi wa jiji kuahirisha kusherehekea sikukuu ya Krismasi na Mwaka Mpya ili wasimamie kikamilifu ujenzi wa madarasa hayo na watoto waingie darasani kama ilivyopangwa.Alisema yeye ameshaahirisha kusherehekea sikukuu hizo kutokana na uchungu wa kuona kundi la wanafunzi kukwama kuingia kidato cha kwanza kwa upungufu wa madarasa na tayari yuko kazini baada ya bajeti kupitishwa na Kamati ya Fedha na Mipango ya Jiji la Arusha.  Kuanzia sasa nimeahirisha likizo zangu zote za sikukuu ya Krismasi na Mwaka Mpya na niko kazini mpaka madarasa 44 yatakapokamilika, lengo ni kutaka kuona wanafunzi hao mwakani wanaingia darasani,  alisema. Siwezi kuwa meya ninayeenda likizo na kustarehe na familia wakati wanafunzi mwakani hawaendi shule kwa kukosa nafasi kwa ajili ya madarasa, hilo haliingii akilini,  aliongeza. Kwa mujibu wa taarifa ya Kaimu Ofisa Elimu Jiji la Arusha, Prosper Kessy, Jiji la Arusha linatakiwa kujenga vyumba vya madarasa 63 kwa kuwa waliofaulu ni wanafunzi 10,357 na waliochaguliwa ni wanafunzi 1,901 na ambao hawakuchaguliwa kwa awamu ya kwanza kwa sababu ya uhaba wa madarasa ni wanafunzi 8,456.