 WIZARA ya Ardhi, Nyumba na Nishati imesema uhaba wa fedha ni moja ya kikwazo kwa Shirika la Nyumba la Zanzibar kuzikarabati nyumba za maendeleo zilizopo Unguja na Pemba.Hayo yamesemwa na Naibu Waziri wa Ardhi, Nyumba na Nishati, Juma Makungu Juma wakati akijibu swali la mwakilishi wa jimbo la Chakechake Suleiman Sarhani aliyetaka kujua lini nyumba za maendeleo za Madungu zitafanyiwa ukarabati mkubwa.Amesema ukarabati wa nyumba za maendeleo umekuwa ukifanyika kwa awamu mbalimbali kwa kadri ya uwezo wa shirika hilo ambalo ndiyo lenye jukumu la kuziendeleza nyumba hizo.Makungu alisema katika mwaka 2017/18 jumla ya nyumba nane zilifanyiwa matengenezo katika kisiwa cha Pemba, ikiwemo za vitongoji na Madungu ambazo zilikuwa katika hali mbaya.Aidha, Shirika la Nyumba limepanga kuzifanyia ukarabati nyumba nyingine nane zilizopo Pemba ikiwemo za Kengeja ambazo zipo katika hali mbaya ya kuanguka na kutishia uhai wa wananchi.Alisema kwamba serikali inafahamu kuhusu kuwepo kwa nyumba za maendeleo ambazo zipo katika hali mbaya ya uchakavu wa majengo yake.Alisema nyumba nyingi za maendeleo zimejengwa katika kipindi cha uhai wa rais wa kwanza wa Zanzibar, hayati Abeid Amani Karume, kuanzia miaka ya 1967 hadi 1972 huku zikiwa hazijafanyiwa matengenezo makubwa hadi sasa.Serikali inafahamu kwamba nyumba za maendeleo zilizopo Unguja na Pemba zipo katika hali mbaya ya uchakavu kiasi nyingine tayari wananchi wamehamishwa ili kuepuka maafa zaidi ya kuanguka, lakini tatizo lipo katika uhaba wa fedha, amesema.Baadhi ya nyumba za maendeleo zilizochakaa na wananchi wake kuhamishwa kwa tahadhari ya kuanguka ni Kengeja Pemba na Mtemani Wete.