 TIMU ya taifa ya soka ya Tanzania Bara, Kilimanjaro Stars, jana ilipoteza mchezo wa nusu fainali wa Michuano ya Kombe la Chalenji dhidi ya Uganda kwa bao 1-0 na sasa itacheza kuwania nafasi ya tatu dhidi ya Kenya kesho.Michuano hiyo inayoshirikisha timu za nchi za Afrika Mashariki na Kati chini ya Cecafa, inafanyika mjini Kampala, Uganda. Katika mchezo huo uliokuwa mkali na wenye kusisimua, bao pekee la Uganda lilifungwa na Fahad Bayo dakika ya 86.Wenyeji hao walicheza mpira kwa kasi kipindi cha kwanza na kutengeneza nafasi zaidi ya mbili lakini kipa Aishi Manula alikuwa makini na kuzicheza. Manula hakudumu katika mchezo baada ya dakika ya 37 kuumia na nafasi yake kuchukuliwa na Metacha Mnata aliyedumu hadi kumalizika kwa mpira.Aidha, kwa upande Kili Stars, pia walitengeneza nafasi zaidi ya moja kipindi cha kwanza ila kipa wa Uganda alikuwa makini kwa kupangua moja ya shuti kali la Eliuta Mpepo. Kipindi cha pili timu zilianza kushambuliana kwa zamu na kuendelea kutengeneza nafasi kwa vipindi tofauti lakini hawakuzitumia ipasavyo zaidi ya Uganda iliyochomoza kwa ushindi uliodumu hadi kumalizika kwa mpira.Baada ya Uganda kuongoza, Kocha Mkuu wa Kili Stars, Juma Mgunda alifanya mabadiliko kwa kuwatoa Dickson Kibabage na Eliuta Mpepo na kuingia Cleofas Mkandala na Paul Ngonga lakini mabadiliko hayo hayakusaidia lolote kwani muda ulikuwa umeshakwenda.Mchezo mwingine uliochezwa jana Kenya ilipigwa mabao 4-1 dhidi ya Eritrea. Kwa maana hiyo, fainali itakuwa ni Uganda dhidi ya Eritrea huku nafasi ya tatu Kili Stars ikitarajiwa kuchuana na Kenya.Kili Stars na Kenya zilipangwa kundi moja B, na katika mechi yao Kenya ilishinda bao 1-0, matokeo yanayoifanya Kili ijipange kisawasawa kwani ni mechi ambayo haitakuwa rahisi.