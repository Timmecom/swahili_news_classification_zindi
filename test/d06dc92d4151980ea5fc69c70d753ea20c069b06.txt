 SHILINGI milioni 198 zimetolewa kama mkopo kwa vikundi 48 vya vijana, wanawake na walemavu katika Halmashauri ya Wilaya ya Mbinga mkoani Ruvuma.Mkurugenzi Mtendaji wa Halmashauri ya Wilaya ya Mbinga, Juma Mnwele alisema, lengo la mikopo ya makundi ni kuwainua Watanzania kiuchumi na kutekeleza Ilani ya Uchaguzi ya Chama Cha Mapinduzi (CCM) ya mwaka 2015-2020.Ilani hiyo inataka kila halmashauri hapa nchini, kutenga na kutoa asilimia 10 ya mapato yake ya ndani. Kiasi hicho cha fedha kilichotolewa kwa makundi hayo matatu mwaka huu, kinaifanya halmashauri hiyo kuvuka lengo la kutoa mikopo, ikilinganisha na halmashauri nyingine katika mkoa wa Ruvuma.Alisema, hii ni mara ya kwanza kwa Halmashauri ya Wilaya ya Mbinga, kutoa kiwango kikubwa cha fedha kwani mwaka 2016/2017 hadi 2018 ilitoa Sh milioni 20 tu kwa makundi yote.Alisema, katika kutekeleza agizo la Rais John Magufuli la kutoa vitambulisho vya wajasiriamali wadogo, halmashauri inaendelea kutoa vitambulisho hivyo kwa walengwa ili kila mjasiriamali, aweze kufanya shughuli zake bila kusumbuliwa.Mwenyekiti wa Halmashauri ya wilaya hiyo, Ambrose Nchimbi alisema halmashauri ya wilaya, itaendelea kuimarisha ukusanyaji wa mapato na kutoa mikopo hiyo ni kwa ajili ya kuboresha maisha ya wananchi wake walio katika vikundi vya uzalishaji mali.Mwenyekiti wa CCM Wilaya ya Mbinga, Beda Hyera aliipongeza Halmashauri ya Wilaya ya Mbinga kwa kutekeleza moja ya ahadi ya chama hicho iliyotolewa wakati wa kampeni za uchaguzi mkuu wa mwaka 2015.Alisema, CCM itaendelea kuisimamia serikali iliyopo madarakani ili iweze kutekeleza miradi na shughuli zote za maendeleo, hatua itakayoboresha maisha ya wananchi.Mkuu wa Wilaya ya Mbinga, Cosmas Nshenye, aliwataka wanufaika wa mikopo hiyo kutumia vyema fedha hizo kuboresha shughuli zao za kiuchumi na kulipa kwa wakati ili wananchi wengine waweze kukopa.Alisema, kupitia utaratibu wa kutoa asilimia 10 ya mapato ya ndani, ni dhahiri wananchi wa Mbinga watajikwamua na umaskini na kuinua maisha yao.Alisema hilo ni tukio la kihistoria, sio kwa halmashauri tu bali kwa wilaya ya Mbinga, kwani ni mara ya kwanza kutoa mikopo kwa kundi kubwa la wanawake, vijana na walemavu wilaya ya Mbinga.Amesema, mikopo hiyo ni matunda ya Serikali ya Awamu ya Tano. Aliwataka waliopata mikopo kwenda kutumia fedha walizopata, kuimarisha vikundi vyao, badala ya kuwa chanzo cha migogoro, ambayo inaweza kuwarudisha nyuma katika jitihada za kujikomboa na umaskini.Nshenye alimpongeza Rais John Magufuli na serikali kwa kuondoa riba katika mikopo hiyo, kwani itasaidia wanufaika wake kurudisha kwa wakati. Mkuu wa wilaya aliitaka idara ya maendeleo ya jamii, kuhakikisha wanayajengea ujuzi makundi hayo kielimu ili waweze kujiendesha.