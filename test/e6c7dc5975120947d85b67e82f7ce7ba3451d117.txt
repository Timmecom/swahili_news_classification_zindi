 RAIS John Magufuli amesisitiza kuwa hakuna mwananchi yeyote atakayelipwa fi dia kutokana na upanuzi wa barabara ya Morogoro katika njia nane kutoka Kimara jijini Dar es Salaam hadi Kibaha, Pwani yenye urefu wa kilomita 19.2.Alisema hayo jana wakati akiweka jiwe la msingi eneo la Kimara Stop Over, Dar es Salaam kwa ajili ya upanuzi wa barabara hiyo. Barabara hiyo ambayo itakuwa ikijulikana kama Tanzania One, upanuzi wake unafanywa na Kampuni ya Mzawa inayojulikana kwa jina la Estim Construction Company Ltd kwa gharama ya Sh bilioni 141.5, ambazo zote zimetolewa na serikali.Wananchi waliokuwa wakiishi kando kando ya barabara hiyo, walivunjiwa nyumba zao miaka ya hivi karibuni kutokana na kujenga kwenye hifadhi ya barabara ili kupisha upanuzi huo. Kabla ya kuvunjiwa nyumba zao, wananchi hao waliitaka serikali iwalipe fidia ya nyumba na viwanja vyao, kwa madai kuwa barabara ndiyo iliwafuata wao; na siyo wao kuifuata barabara. Madai hayo yalipingwa na serikali na kazi ya kubomoa nyumba hizo ikaendelea.Kutokana na wananchi kuendelea kusisitiza kutaka kulipwa fidia, Rais Magufuli alitumia fursa hiyo kuwataka wanasiasa kuacha kuwadanganya wananchi kuwa wanatakiwa kulipwa fidia, kitu ambacho hakipo. Rais Magufuli alisema serikali ilipotaka kuipanua barabara hiyo ya Morogoro mwaka 1997, waliibuka watu walioongozwa na Profesa Mgongo Fimbo aliyekuwa akifundisha Chuo Kikuu cha Dar es Salaam, kuishitaki serikali Mahakama Kuu kwa kesi Namba 39 ya mwaka 1997. Mshitakiwa wa kesi hii ilikuwa Wizara ya Ujenzi kwa maana ya Serikali na Mwanasheria Mkuu wa Serikali. Katika kesi ile, Serikali ilishinda na aliyekuwa akiitetea Serikali kutoka Ofisi ya Mwanasheria Mkuu, alikuwa Jaji Frederick Werema,  alieleza Rais Magufuli.Alisema baada ya serikali kushinda kesi hiyo na wakati huo yeye (Rais) akiwa Naibu Waziri, walianza kubomoa nyumba zilizojengwa kwenye hifadhi ya barabara na watu waliokuwepo wakati huo wanafahamu. Katika kuhakikisha sheria inafuatwa, bila kumpendelea mtu yeyote, Rais Magufuli alisema miongoni mwa watu waliokumbwa na bomoabomoa hiyo ni pamoja na ndugu yake aliyemtaja kwa jina la Msabila, ambaye sasa ni marehemu.Msabila alibomolewa nyumba tatu, kupisha upanuzi huo. Sheria ya barabara Awali, Rais Magufuli alitumia muda wa kutosha, kuuelimisha umma wa Watanzania kuhusu Sheria ya Barabara iliyokuwepo tangu miaka ya 1930. Kwa mujibu wa Rais Magufuli, sheria hiyo ilifanyiwa mabadiliko mwaka 1967 na kutamka kuwa upana wa barabara ya kutoka katikati ya Jiji la Dar es Salaam eneo la Mnara wa Askari uliopo Posta hadi Ubungo ni mita 22.5 kila upande.Sheria hiyo pia iliendelea kutambua upana wa barabara kutoka Ubungo hadi Kimara Stop Over kuwa ni mita 90 kila upande; kutoka Stop Over hadi TAMCO Kibaha upana wa barabara ni mita121 kila upande; kutoka TAMCO hadi Mlandizi upana mita 22.5 kila upande; kutoka Mlandizi hadi Ruvu upana mita 90 kila upande na kutoka Ruvu kwenda mbele upana mita 22.5 kila upande. Sheria hii ilifanyiwa tena marekebisho mwaka 2007 na kuongeza upana wa barabara kutoka mita 22.5 hadi mita 30 kila upande nchi nzima na eneo la barabara kutoka Ubungo hadi TAMCO Kibaha, upana uliendelea kuwa mita 90, mita 120 na kwenye Daraja la Ruvu zikiendelea kuwa mita 90,  alieleza Rais Magufuli. Ili kudhibiti uvamizi wa hifadhi ya barabara, Rais Magufuli alisema Serikali iliamua kuweka alama nchi nzima. Aliwataka wananchi kuheshimu alama hizo na wakitaka kuwa maskini waendelee kujenga kwenye hifadhi ya barabara.Alisema kuwa mwelekeo wa nchi ni kujitegemea katika kutekeleza miradi ya kimaendeleo, kama mpango huo ulivyoasisiwa na Rais mstaafu wa Awamu ya Tatu, Benjamin Mkapa badala ya kutegemea ufadhili kila wakati, hivyo wananchi hawanabudi kuheshimu sheria kwa kuwa bado miradi mingi itatekelezwa. Demokrasia Licha ya kumpongeza Rais kwa kazi nzuri anayoifanya, wabunge wa Chadema, John Mnyika wa Kibamba na Saed Kubenea wa Ubungo, walimwomba Rais Magufuli pia kudumisha demokrasia.Kutokana na hoja hiyo, Rais Magufuli alisema kuwa demokrasia, siyo maandamano na vurugu, bali ni pamoja na vyama vyote kukaa kwa pamoja kama wabunge hao walivyojitokeza, kushiriki sherehe hizo za uwekaji wa jiwe la msingi.  Hapa leo tumekaa wote na tumewaita viongozi wa vyama vyote na wamezungumza yote waliyotaka, hii ndiyo demokrasia, hata ukifunikwa mdomo usiongee, nayo ni demokrasia, demokrasia siyo fujo, haiwezekani watu wanaandamana kila siku, wanapora maduka wengine wanashindwa kufanya biashara, demokrasia nzuri inahamia bungeni,  alieleza Rais Magufuli.Kauli ya Makonda Kwa upande wake, Mkuu wa Mkoa wa Dar es Salaam, alimshukuru Rais Magufuli kwa kuondoa kero ya maji jijini Dar es Salaam kwa zaidi ya asilimia 60. Alisema kwa sasa wananchi wa Ubungo hadi Kiluvya wameanza kuunganishiwa maji. Alisema jumla ya Sh bilioni 516 zimetengwa kwa ajili ya miradi ya maji kwenye mkoa wake pamoja na ujenzi wa visima 20, vitakavyozalisha lita 200 za maji.