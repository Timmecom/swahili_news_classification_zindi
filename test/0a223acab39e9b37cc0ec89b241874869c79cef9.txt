 MHADHIRI wa Chuo Kikuu cha Dar es Salaam (UDSM), Dk Nuru Mlyuka amesema jopo la wataalamu linajadili kujua taarifa za kimondo kilichodondoka mkoani kagera.Aidha alisema kwamba katika kujadili huko wanataka kujua kama kimefika ardhini au kimeishia angani.Hata hivyo mhadhiri huyo alisema kwamba vimondo ni vitu vya kawaida angani na kuna wakati vingine hudondoka.Akizungumza na HabariLeo, Dk Mlyuka alisema wataalamu kwa sasa wanafuatilia kwa karibu taarifa za kudondoka kimondo wiki iliyopita mkoani Kagera kutokana na maelezo ya mashuhuda wa Bukoba Mjini pamoja na wilaya za Misenyi, Kyerwa na Karagwe. Bado na sisi tunatafuta namna gani ya kupata habari kamili. Kimondo kinaweza kupita juu hata usawa wa jengo lakini kikaisha. Kimondo kikiingia anga hewa ya dunia msuguano unasababisha joto kubwa kutokana na spidi kali na kumalizika vichache sana hukita ardhini,  amesema.Alisema kama kimondo cha Kagera kilitoa mlio mkali inawezekana kilipita karibu zaidi na ardhi ama kilidondoka.Taarifa iliyotolewa na Taasisi ya Jiolojia na Utafiti wa Madini Tanzania (GST) ilisema ilipokea taarifa ya kitu kilichokuwa na mwanga mkali na cheche kikitokea angani kilichosababisha ngurumo na mitetemo midogo Novemba 27 mwaka huu na kubaini kuwa inawezekana ilikuwa ni kimondo.Taarifa hiyo ilisema vimondo ni majabali ya miamba ambayo hupatikana katika mfumo wa sayari katika anga za mbali.Taarifa ilisema nchini Tanzania kumewahi kudondoka kimondo katika wilaya ya Mbozi mkoani Songwe kilichogunduliwa mwaka 1930 kinakadiriwa kuwa na uzito wa tani 12.Mkuu wa Mkoa wa Kagera Marco Gaguti aliripotiwa kusema kuwa wakati kimondo hicho kinadondoka kulikuwa na mwanga angani uliosababishwa na kitu kama nyota kubwa iliyokuwa ikishuka uelekeo wa Magharibi wa Ziwa Victoria.Baada ya mwanga huo kutokea dakika moja au mbili baadaye ulifuatiwa na mngurumo wa wastani wa radi.