 MGONJWA Mariam Rajab (25) kutoka mkoani Singida mwenye kidonda mgongoni hatimaye amefi kishwa katika Hospitali ya Taifa Muhimbili (MNH) na tayari madaktari wameanza hatua za awali katika matibabu yake.Siku chache zilizopita binti huyo alionekana kwenye mitandao ya kijamii akiomba msaada wa kutibiwa kidonda kikubwa kinachomsumbua ambacho kipo mgongoni kwake, ndipo Waziri wa Afya, Maendeleo ya Jamii, Jinsia, Wazee na Watoto, Ummy Mwalimu aliagiza afikishwe MNH.Akizungumza na waandishi wa habari hospitalini hapo, Mkuu wa Idara ya Upasuaji ambaye ni Daktari Bingwa wa Upasuaji, Ibrahim Mkoma alisema kidonda hicho kimetokea sehemu ambayo ina kovu la moto ambalo binti huyo aliungua akiwa na miaka mitano.Mkoma alisema mara nyingi vidonda sugu vinavyotokea kwenye majeraha inachukuliwa tahadhari kwani inawezekana kikawa cha kawaida ama saratani.  Sasa tunafanya vipimo ili kujiridhisha kama hicho kidonda ni cha kawaida. Tumepeleka maabara vipimo ili kuangalia ni aina gani, kama ni saratani wamechukua vipimo kujua kama ipo pale pale au imesambaa kwenye viungo vingine vya mwili,  alisema.Kwa mujibu wa daktari huyo, aina hiyo ya vidonda vinavyotokea kwenye makovu ya vidonda vilivyotokea muda mrefu uliopita vingi ni aina ya saratani.  Sababu inayosababisha saratani kutokea kwenye makovu haijajulikana. Kidonda cha awali kikiwahi kufunikwa inapunguza uwezekano wa kupata saratani,  alisema.Alisisitiza kuwa saratani iliyopo pale pale matibabu yake ni tofauti na ile iliyokaa muda mrefu, kwani ikiwa sehemu hiyo hiyo matibabu yake ni kukatwa yote na kuitoa kisha eneo husikwa kufunikwa na ngozi. Alitoa angalizo kwa wagonjwa na wataalamu wa afya kuwa wanapoona kidonda kinatokea kwenye kovu lazima wachukue hatua stahiki kwani si cha kawaida.Kwa upande wake binti huyo aliishukuru hospitali hiyo kwa kumpokea vizuri na kumwanzishia matibabu ya awali pamoja na vipimo. Alisema kidonda alichonacho kilianza kama jipu likapasuka lenyewe kisha akawa anakwenda hospitali kusafishwa kidonda hicho, lakini kilizidi kuongezeka gharama ikafikia Sh 5,000 kwa siku na kwa kuwa familia yake ilikuwa haina uwezo akashindwa kuendelea na matibabu hayo.Alisema alianza kusafisha kidonda hicho nyumbani akisaidiana na ndugu pamoja na marafiki baada ya kuchangiwa hela ya kununua dawa ya kusafishia.  Baada ya kushindwa kwenda hospitalini, niliomba fedha ya kununua dawa kutoka kwa marafiki zangu na kuomba nisafishwe. Nilikuwa nanunua dawa ya vidonge nikawa nasaga vidonge vitatu kila siku kisha naweka kwenye kidonda, niliambiwa itaua wadudu,  alisema.Dada yake binti huyo aliyesafiri naye, Tatu Rajab alishukuru kwa msaada huo walioupata na kusema wametoka katika familia masikini. Alisema kidonda hicho kilikuwa kikipona na kurudia ndipo kilianza tena mwaka jana Agosti ambapo alipelekwa hospitali mojawapo akakatwa paja na kubandikwa kwenye kidonda hicho na kuonesha kimepona kisha kikaanza tena.Kwa maelezo yake kila siku waliponda flagil tatu na kumuwekea mgonjwa huyo kwenye kidonda. Jumatano wiki hii, Waziri Ummy kupitia ukurasa wake wa twitter aliandika kuwa amepata taarifa kuhusu tatizo linalomkabili binti huyo na tayari serikali imechukua hatua za awali za kumsafirisha kutoka Singida kwenda MNH kwa matibabu.