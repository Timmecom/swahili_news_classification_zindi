 SERIKALI ya Tanzania imeridhia kutekeleza mapendekezo 131 ambayo Baraza la Umoja wa Mataifa (UN) la Haki za Binadamu limeyapitisha rasmi.Kufuatia hatua hiyo, kinachofuata sasa ni kusambaza mapendekezo hayo na kuandaa mipango na mikakati ya utekelezaji wake ili iweze kuwasilishwa kwenye baraza hilo ifikapo Februari 2021. Hata hivyo, Tanzania imekataa kuafiki mapendekezo 94 ya Baraza la Umoja wa Mataifa la Haki za Binadamu kwa kukinzana na katiba, sheria, sera, mila, desturi, utamaduni, dini na maadili ya Kitanzania.Naibu Katibu Mkuu wa Wizara ya Katiba na Sheria, Amon Mpanju aliyataja baadhi ya mapendekezo yaliyokataliwa kuwa ni ndoa za jinsia moja, kuongeza wigo wa uhalalishaji wa kutoa mimba, kufuta adhabu ya kifo, kuridhia mikataba ya kimataifa ambayo haiendani na sheria za nchi na marekebisho ya sheria mbalimbali.Alisema hayo wakati wa Uzinduzi wa Kikao kazi cha kusambaza Mapendekezo yaliyokubaliwa na Serikali katika Kikao cha 33 cha Baraza la Haki za Binadamu chini ya Mfumo wa Umoja wa Mataifa wa Mapitio kwa kipindi maalum (UPR) Septemba 2016.Alisema uamuzi huo ulifikiwa baada ya kufanyika vikao na wadau kutoka wizara, idara na taasisi mbalimbali za Serikali, Tume ya Haki za Binadamu na Utawala Bora na asasi zisizo za kiserikali kutoka pande zote za Muungano kwa kuyapitia na kuyajadili mapendekezo hayo kinagaubaga. Alisema mapendekezo yaliyokubaliwa yanahusu kuijengea uwezo wa kifedha Tume ya Haki za Binadamu na Utawala bora, kutekeleza malengo endelevu ya dunia, uandaaji wa taarifa za nchi za utekelezaji wa masuala ya Haki za Binadamu, Mpango kazi wa Haki za Binadamu, haki za wanawake na watoto, watu wenye ulemavu, wazee na haki za huduma za jamii. Kutokana na umuhimu wake, Naibu Katibu Mkuu, Mpanju aliwaagiza wataalamu wa wizara hiyo kuhakikisha wanaifanya kazi hiyo kwa weledi na ufanisi mkubwa ili kujenga msingi wa mpango kazi wa pili wa kitaifa wa haki za binadamu unaoandaliwa na serikali kukuza na kulinda haki za binadamu. Alisisitiza serikali itaendelea kukataa mapendekezo yasiyofaa kwa Mtanzania hata kama yatakuja kwa milango ya misaada huku akionya watakaosambaza picha za utupu au vitendo vya ngono wataadhibiwa. Aliwataka wazazi na walezi kuwalinda watoto dhidi ya watu waharibifu, hasa ndugu wa karibu akiomba viongozi wa dini kukemea ushoga na usagaji kwa kuwa Katiba ya nchi inavikataza, havina tija kwa taifa. Mfumo wa UPR ulianza mwaka 2006, kipindi ambacho Umoja wa Mataifa ulianzisha chombo cha kiserikali kinachojulikana kama Baraza la Haki za Binadamu.