 BAADA ya kusimama kutoa huduma kwa miaka mitano bila kutoa huduma ziwani meli ya Mv Victoria inatarajia kurejea kutoa huduma mwakani.Ukarabati wake umekamilika kwa asilimia 35 na matarajio ya kukamilika kwake ikiwa na asilimia 90 ya vifaa vipya, itakuwa Machi mwakani.Meli hiyo yenye uwezo wa kubeba abiria 1,200 na mizigo tani 200 itaendelea na safari zake za Mwanza kuelekea Bukoba kupitia Kemondo, lakini pia kuelekea bandari ya Port Bell, mji mdogo wa viwanda uliopo jijini Kampala, Uganda.Ofisa Mtendaji mkuu wa Kampuni ya Huduma za Meli (MSCL), Eric Hamissi aliliambia gazeti hili kuwa serikali imeweka mikakati mbalimbali kuhakikisha usafiri wa majini ndani na katika ukanda wa Afrika Mashariki uliokuwepo awali unarejea kwa nguvu .Alisema tangu kusimama kazi kwa meli hiyo ya Mv Victoria mwishoni mwa mwaka 2014, hali ya kibiashara imekuwa ngumu kwa wafanyabiashara wa maeneo hayo hasa waliokuwa wakitegemea usafiri wa majini kusafirishia bidhaa zao.Awali, wakazi wa Kanda ya Ziwa na nchi jirani walitegemea sana usafiri huo. Alisema mkandarasi kutoka Korea Kusini aitwaye KTMI Company Limited akishirikiana na Yuko s Enterprises ya Tanzania wanaendelea na kazi na shughuli ya ukarabati imeshakamilika kwa asilimia 35.Aidha alibainisha kuwa, kwa kushirikiana na timu yake ya watendaji kwa sasa wameshafanikiwa kurejesha meli nne za Mv Clarias, Mv Umoja, Mv Wimbi zilizopo Ziwa Victoria na Mv Sangara meli ya mafuta inayofanya kazi katika Ziwa Tanganyika.