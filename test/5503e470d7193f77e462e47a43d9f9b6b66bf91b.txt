 SERIKALI ya Tanzania imetiliana saini mkataba wa Mradi wa Ujenzi wa Daraja la Gerezani, Dar es Salaam na Japan kupitia shirika la lake la Maendeleo (JICA), ambao unatarajiwa kukamilika ndani ya miezi 24.Mkataba huo ulioshuhudiwa na Waziri wa Ujenzi, Uchukuzi na Mawasiliano, Isaack Kamwelwe ulitiwa saini na Mtendaji Mkuu wa Wakala wa Barabara (Tanroads), Patrick Mfugale na Mwakilishi wa Shirika la Jica, Toshio Nagase. Akizungumza kabla ya hafla hiyo ya utiaji saini, Mfugale alisema mradi huo wa ujenzi wa daraja hilo ni sehemu ya miradi mingi ya mikakati ya kupunguza msongamano wa magari katika Jiji la Dar es Salaam, ukiwemo ule mradi wa upanuzi wa barabara ya Kilwa kuwa njia nne.Mfugale alisema kama ilivyokuwa kwa miradi mingine iliyopita, atahakikisha anawasimamia mkandarasi na Mhandisi Mshauri Msimamizi ili wafanye kazi zao kwa weledi wa hali ya juu, kazi zikamilike ndani ya muda, viwango na gharama zilizokubalika. Alisema baada ya kukamilika awamu ya pili ya upanuzi wa barabara ya Kilwa chini ya ufadhili wa serikali ya Japan, maandalizi ya awali ya upanuzi wa sehemu ya Bendera Tatu hadi eneo la Kamata, yenye urefu wa kilometa 1.3 yalianza mwezi Mei 2010 na kukamilika mwezi Machi 2011.Alisema upembuzi yakinifu na usanifu wa awali, ulikamilishwa na serikali ilisaini hati ya makubaliano yenye thamani ya fedha za japan Yen 1,108,000,000 na serikali ya Japani Agosti 29, 2011 kwa ajili ya usanifu wa kina na ujenzi wa sehemu hii ya Bendera Tatu hadi eneo la Kamata. Alisema Kampuni ya kihandisi ya Ingerosec Corporation ya Japan, iliteuliwa kufanya kazi ya usanifu na usimamizi wa ujenzi wa mradi huu kwa gharama ya Yen 135,956,000 ambapo kazi ya usanifu wa kina ilikamilika mwaka 2013.  Baada ya ujenzi wa reli ya Standard Gauge kuanza mwaka juzi, usanifu wa kina wa daraja ulifanyiwa mapitio tena ili kuongeza kina chake kutoka mita 5.6 hadi mita 7 kuwezesha treni ya umeme kupita chini ya daraja.