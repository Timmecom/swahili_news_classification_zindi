 SIMBA, Yanga na JKU ya Zanzibar jana zilienda Nakuru, Kenya kwa ajili ya michuano ya Kombe la SportPesa inayotarajiwa kuanza kutimua vumbi kesho.Simba na JKU zilikuwa za kwanza kuondoka asubuhi ya jana na kufika Nairobi mapema tayari kwa safari ya Nakuru huku Yanga ikiondoka jioni. Simba imekwenda kwenye michuano hiyo ikiwa na kikosi cha wachezaji 18 huku ikiwaacha wachezaji wake John Bocco mwenye majukumu ya kifamilia na Emmanuel Okwi na Juuko Murshid walio kwenye kikosi cha timu yake ya taifa ya Uganda. Wengine walioachwa kikosini ni Nicholaus Gyan, Laudit Mavugo na Asante Kwasi.Msemaji wa Simba, Haji Manara aliliambia gazeti hili jana kuwa wachezaji hao wataungana na wenzao baada ya mechi ya kwanza. Wakati hayo yakitokea kwa Simba, watani wao wa jadi Yanga walisafiri jana bila beki wao kisiki Kelvin Yondani na Juma Abdul kuzidisha uvumi kwamba wanajipanga kuondoka kwenye timu hiyo. Wawili hao wanadaiwa kutaka kuhamia Azam pamoja na Obrey Chirwa.Kikosi cha Simba kilichoondoka kinaundwa na makipa: Aishi Manula na Said Mohamed  Nduda , mabeki ni Ally Salim, Ally Shomary, Paul Bukaba, Erasto Nyoni, Yussuf Mlipili, Mohamed Hussein  Tshabalala . Viungo ni Jonas Mkude, Shomari Kapombe, Muzamil Yassin, Said Hamisi  Ndemla , Haruna Niyonzima, Shiza Kichuya na Mohamed  Mo  Ibrahim na washambuliaji ni Moses Kitandu na Rashid Juma.Pia yupo mshambuliaji wake mpya, Marcel Kaheza iliyesajiliwa kutoka Maji Maji ya Songea, ingawa huunda asitumike kwani waandaaji wa michuano hiyo wamezuia timu kutumia wachezaji wapya. Kikosi cha Yanga kilichoondoka jana kinaundwa na makipa Youthe Rostand na Ramadhani Kabwili, mabeki ni Hassan Kessy, Baruan Akilimali, Haji Mwinyi. Viungo ni Pius Buswita, Abdallah Shaibu, Pato Ngonyani, Ibrahim Ajib, Papy Tshishimbi, Said Mussa, Said Juma, Matheo Anthon, Yussuf Mhilu, Raphael Daudi, Thabani Kamusoko na Maka Edward Washambuliaji ni Yohana Mkomola, Amis Tambwe, na Juma Mahadhi.Yanga wanatarajiwa kufungua dimba na Kakamega Homeboys mchana kwenye Uwanja wa Afraha, Nakuru wakifuatiwa na mchezo wa mabingwa watetezi, Gor Mahia ambao wataivaa JKU ya Zanzibar. Jumatatu utachezwa mchezo mmoja kati ya Bingwa wa Tanzania Bara, Simba ambayo itaivaa Kariobangi Sharks na Jumanne Singida United itaanza na AFC Leopards. Bingwa ataondoka ma kitita cha dola za Marekani, 30,000, mshindi wa pili dola 10,000, wa tatu dola 7,500 zitakazoishia nusu fainali zitapata dola 5,000 na za robo fainali dola 2,500.Pamoja na dola 30,000, bingwa wa michuano hiyo kwa mwaka huu atakwenda kumenyana na Everton kwenye Uwanja wa Goodison Park England. Mwaka jana Gor Mahia ilikuwa bingwa wa kwanza wa michuano hiyo baada ya kuwafunga mahasimu wao, AFC Leopard 2-1 katika fainali zilizochezwa uwanja wa Taifa, Dar es Salaam.