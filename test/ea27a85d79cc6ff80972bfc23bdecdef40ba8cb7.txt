 MISRI itaingia uwanjani kucheza mchezo wa hatua ya 16 bora wa Fainali za Mataifa ya Afrika(AFCON) wakipewa nafasi kubwa ya kushinda mechi yao dhidi ya Afrika Kusini kwenye Uwanja wa Kimataifa wa cairo leo.Mafarao hao walikuwa na wakati mzuri kwenye hatua ya makundi, wakishinda mechi zao zote tatu dhidi ya Zimbabwe, Jamhuri ya Kidemokrasia ya Congo(DRC) na Uganda na kuongoza kundi lao. Lakini pamoja na hayo bado kuna hisia kwamba bado mashabiki wa nchi hiyo hawajaona ubora wanaotarajia kutoka kwenye kikosi cha timu hiyo kinachonolewa na kochaJavier Aguire.Ubora na nyota wa timu hiyo Mohamed Salah umeonekana lakini ufundi na mbinu za timu ya taifa ya Misri wa siku za nyuma kama unavyojulikana bado haujaonekana. Timu hiyo ya Afrika Kaskazini wana matumaini changamoto ya hatua ya mtoano ya mashindano hayo utaifanya timu hiyo kurejea ubora wao wa miaka ya nyuma na kushinda taji hilo. Wapinzani wao Afrika Kusini wana bahati kufuzu kuingia hatua ya 16 bora.Afrika Kusini ilimaliza nafasi ya tatu kwenye kundi D nyuma ya Morocco na Ivory Coast na hivyo kupata nafasi ya kuingia hatua hiyo kama mshindwa bora. Bafana Bafana watalazimika kuongeza kiwango chao kama watahitaji kuipa ushindani Misri na kocha wa timu hiyo Stuart Baxter atalazimika kufanya mabadiliko ya kimbinu kuliko walivyocheza kwenye mchezo waliofungwa bao 1-0 na Morocco mapema wiki hii.Afrika Kusini wana nafasi ya kuishangaza Misri, hasa kama wanaweza kumtumia vizuri winga wao mwenye kasi Percy Tau kuwapita mabeki wa Misri, lakini pia kutawala sehemu ya kiungo na kuongeza umakini kwenye ulinzi kumkabili Salah asilete madhara kwenye lango la timu hiyo. Takwimu za mechi bao ya timu hizo ambapo wamekutana mechi 11.Bafana Bafana imeshinda mara sita na Misri imepata ushindi mara nne na kutoka sare mechi moja. Mechi iliyowakutanisha timu hizo hivi karibuni ilikuwa ya kirafiki ya kimataifa Septemba mwaka huu na Misri kuibuka na ushindi wa bao 1-0.