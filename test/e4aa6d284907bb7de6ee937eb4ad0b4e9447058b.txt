 WAZIRI wa Nchi Ofi si ya Waziri Mkuu Uwekezaji Anjela Kairuki amepongeza uwekezaji wa gesi asilia uliofanywa na Shirika la Maendeleo ya Petroli nchini (TPDC) ulioiwezesha Serikali kuokoa zaidi ya Trilioni 27 zilizokuwa zikitumika uagizaji wa mafuta kwa ajili ya uzalishaji wa umeme. Aidha amelitaka Shirika hilo kuendelea kufanya utafiti katika eneo la mafuta na gesi ili kuwavutia wawekezaji nchini hatua ambayo pamoja na mambo mengine itazidi kuliletea tija Taifa na sambamba na kuliinua kiuchumi. Akizungumza kwa niaba ya Waziri Mkuu Kassim Majaliwa wakati wa maadhimisho ya miaka 50 ya TPDC yaliyofanyika Jijini Dar es Salaam jana, Waziri Kairuki alisema uwepo wa Shirika hilo kwa kiasi kikubwa kumesaidia kuliletea Taifa manufaa ikiwa ni pamoja na eneo la uzalishaji wa umeme na gesi ambao kimsingi ilikuwa ni changamoto iliyokuwa ikilisababishia Taifa kupoteza fedha nyingi. Kwa upande wake Waziri wa Nishati, Dk Merdard Kaleman alisema kwa miaka zaidi ya kumi Serikali ilikuwa ikitumia maji na mafuta mazito ili kuzalisha umeme lakini tangu kuanza kwa matumizi ya gesi asilia, kumesaidia kuondokana na matumizi hayo ambayo kwa kiasi kikubwa yalikuwa yakiigharimu Serikali.