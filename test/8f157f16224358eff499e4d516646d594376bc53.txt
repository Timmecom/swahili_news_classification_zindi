 MICHEZO ya hatua ya nusu fainali michuano ya kikapu ya Sprite Bball Kings inatarajiwa kutimua vumbi kesho kwenye Uwanja wa ndani wa Taifa. Wiki iliyopita ilipigwa michezo minne ya robo fainali na kushuhudiwa mabingwa watetezi Mchenga Bball Stars wakitinga hatua hiyo kwa mara nyingine baada ya kuiondoa TMT kwa vikapu 91-61 na kufufua matumaini ya kutetea ubingwa huo. Matokeo mengine timu ya Tamaduni iliifunga Ukonga Hitmen vikapu 102-67, Flying Dribblers ikashinda vikapu 90-77 dhidi ya Dream Chaser, Kg Dallas ikaiondosha Water Insitute kwa vikapu 91-84. Michezo ya kwanza itakuwa ni kati ya Mchenga Bball Stars na Flying Dribblers, mchezo mwingine ni kati ya Kg Dallas dhidi ya Tamaduni na baada ya hapo zitarudi- ana tena katika viwanja vya Don Bosco Osterbay. Msemaji wa mashindano hayo Goza Chuma alisema mashindano yamekuwa na mvuto mkubwa huku baadhi ya timu zikionyesha ukakamavu mkubwa na ufundi wa hali juu. Alisema kutokana na ubora wa kila timu ngumu kutabiri ni timu gani itaondoka na sh milioni 10 na kuongeza kuwa michuano hiyo imekuwa ya kipekee kutokana na hamasa kubwa ya watu wanaojitokeza kushuhudia mashindano hayo. Michuano imekuwa migumu mno na huwezi kutabiri nani atakuwa bingwa, ila tunashukuru hamasa imechukua nafasi yake nafikiri mashindano yanawagusa watu wengi, alisema Chuma.