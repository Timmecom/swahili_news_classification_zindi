 YANGA leo itakuwa na kibarua kigumu mbele ya Prisons ya Mbeya kwenye uwanja wa Samora Iringa katika mechi ya Ligi Kuu Bara.Yanga inacheza mechi hiyo siku siku mbili baada ya kutoka suluhu na Mbeya City kwenye uwanja wa Sokoine, Mbeya. Awali mechi hiyo na Prisons ilikuwa ichezwe Mbeya, lakini Bodi ya Ligi imeihamishia Samora kutokana na uwanja wa Sokoine kuharibika sehemu ya kuchezea baada ya kufanyika tamasha la Wasafi siku ya Krismasi.Taarifa ya Bodi la Ligi kwa vyombo vya habari jana ilisema kuwa, uwanja wa Sokoine umefungiwa kwa msimu mzima na kuzitaka timu zote zilizokuwa zikiutumia kwenye mechi zake ikiwamo za ligi daraja la kwanza na la pili zitafute uwanja mwingine. Mechi ya leo inatarajiwa kuwa na msisimko wa kipekee kwa sababu kila timu haitataka kupoteza mchezo huo.Yanga inayocheza mechi ya 10, kwa vyovyote itahitaji ushindi ili kurejesha morali ya wachezaji wake na mashabiki hasa kwa vile inaelekea kwenye mechi ya watani, Simba Januari 4. Prisons nayo haitataka kuharibu rekodi yake kwa Yanga, kwani mpaka sasa ndio timu pekee ambayo haijapoteza mechi ya ligi, leo ikicheza mchezo wa 14, hapo ndipo ugumu wa mechi hiyo unapoanzia.Pamoja na rekodi za msimu uliopita kuwabeba Yanga kwa kuibuka na ushindi katika mechi zote mbili, lakini hiyo sio sababu ya kujihakikishia ushindi leo. Prisons wako nafasi ya nne kwenye msimamo wakiwa na pointi 23 na Yanga ni ya tisa ikiwa na pointi 18, lakini ikiwa imecheza michezo pungufu. Tunashukuru kwa mabadiliko yaliyotokea kwa kuhamishwa mchezo, tutaingia uwanjani tukiwa na jukumu moja tu la kutafuta matokeo kusahihisha makosa tuliyofanya kwenye mchezo uliopita uliotufanya kutoka sare,  alisema kocha wa Yanga, Charles Mkwasa.Alisema kubwa zaidi wachezaji wake wanaendelea vyema na wanasubiri muda ufike kuingia uwanjani na kutafuta matokeo mazuri. Kwa upande wake, Kocha wa Prisons Mohammed  Adolf  Rishard, alisema mabadiliko hayo hayajawaathiri kwa kuwa uwanjani wanacheza sawa, hivyo maandalizi na mbinu walizopanga watazitumia ikiwamo kuwaheshimu wapinzani wao kuhakikisha wanapata ushindi.