 RAIS na Amiri Jeshi Mkuu, John Magufuli amewapandisha vyeo na kuwateua maofi sa wa Jeshi la Zimamoto na Uokoaji 29 ili kuongoza vitengo mbalimbali katika jeshi hilo. Akizungumza katika hafla ya kuwaapisha na kuwavika vyeo Manaibu Kamishna 11 na Makamishna Wasaidizi Waandamizi jijini hapa jana, Kamishna Jenerali wa jeshi hilo, Thobias Andengenye, aliwataka maofisa hao waliopandishwa vyeo kwenda kufanya kazi kwa bidii na weledi. Alisema maofisa hayo wanatakiwa kuwa waaminifu na waadilifu katika utendaji kazi zao ili kufikia azma ya serikali ya nchi kufikia uchumi wa kati ifikapo mwaka 2025. Andengenye alipongeza uamuzi wa rais wa kuwapandisha vyeo askari hao baada ya kusimama kwa muda mrefu bila kupandisha vyeo. Alisema hatua hiyo inasaidia kuondoa malalamiko ya kutopandishwa vyeo miongoni mwao. Alitaka wengine ambao hawajapandishwa vyeo siku hiyo, wasikate tamaa kwa kuwa Rais, Waziri wa Mambo ya Ndani ya Nchi na Kamishna Jenerali wapo, hivyo wanachotakiwa ni kuonesha bidii na wanaweza kuwapandisha vyeo wakati wowote. Wakitoa shukrani, Kamishna Msaidizi Mwandamizi, James John ambaye ni Mkurugenzi wa Halmashauri ya Bariadi, mkoani Simiyu, alisema jeshi hilo linatakiwa kutenda kazi kama timu ili kufikia malengo ya hapa kazi tu. Alisema watunukiwa hao wa vyeo wanatakiwa kutunza heshima na hadhi waliyopewa na rais na waziri mwenye dhamana na kamishna. Akizungumza Naibu Kamishna, Maria Kullaya alisema tukio hilo la kupandishwa vyeo na kupewa vyeo ni la kihistoria, hivyo watatumia nafasi zao kwa manufaa ya jeshi katika kutekeleza majukumu yao ya kila siku. Manaibu kamishna waliopandishwa vyeo ni Fikiri Sala ambaye amekuwa Msimamizi wa Kitengo cha Usalama dhidi ya Moto na Kullaya anakuwa msimamizi wa kitengo cha Mipango, Utafiti na Takwimu. Wakati Kennedy Komba anakuwa Mkuu wa Chuo cha Zimamoto, Charo Mangare anakuwa Mkuu wa Kitengo cha Usimamizi na Udhibiti wa Viwango, Hamisi Rutengo Msimamizi wa Ugavi na Gerald Shoo, anakuwa Msimamizi wa Kitendo cha Fedha na Uhasibu.Aidha, Bashiri Mashehebi ameteuliwa kusimamia kitengo cha Uokoaji, Athumani Rwahila kitengo cha Utawala na Rasilimali Watu, Uly Mbulyuko anasimamia Uzimajimoto, Happiness Shirika atasimamia Usafirishaji na Mawasiliano na Lusekelo Chaula anasimamia Sheria.