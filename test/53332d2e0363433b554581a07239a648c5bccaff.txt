 MKURUGENZI wa Jiji la Arusha, Dk Maulid Madeni amesema wakuu wa idara jijini humo, wamekosea kugawa vitambulisho vya wafanyabiashara ndogo kwa kuwafuata wafanyabiashara hao ndani ya masoko, badala ya nje ya masoko.Madeni aliyasema hayo jana katika baraza la madiwani la Jiji la Arusha ambapo baadhi ya madiwani wa jiji hilo walidai agizo alilolitoa Rais John Magufuli kuhusu machinga kutokubughudhiwa baada ya kuwa na vitambulisho vya machinga, limekiukwa. Mmoja wa madiwani hao, Isaya Doita alisema baadhi ya vitambulisho hivyo vimegaiwa kwa wafanyabishara wa ndani ya vizimba ambao mitaji yao ni Sh milioni tano. Pia kugawiwa kwa baadhi ya walimu wakuu wa shule za msingi huku wakishindwa kufundisha wanafunzi madarasani.Alisema baadhi ya madiwani wamenunua vitambulisho hivyo kwa hoja ya kumuunga mkono Rais Magufuli.  Lakini jambo la kushangaza madiwani hao wanaungaje mkono hoja hiyo ilihali hawafanyi biashara, wamechukua vitambulisho vya nini? Huu utaratibu umekiukwa na hivi sasa hali ya masoko yetu ya NMC, Kilombero na Soko Kuu katika ukusanyaji wa mapato imeshuka,  alisema na kuongeza:  Sasa hapa mnamfurahisha nani maana mapato ya Jjiji yanashuka halafu leo hii Rrais akisema anahitaji  database  ya machinga Jiji la Arusha waliopata vitambulisho ni wangapi mtasemaje? Kwa upande wake, diwani Abdulrasul Tojo, alimtaka Ofisa Biashara Jiji la Arusha, Godfrey Edward aeleze Arusha ina jumla ya wafanyabiashara wadogo wangapi na idadi ya vitambulisho vilivyogaiwa ili ifahamike kwa nini jiji hilo mpaka sasa linakosa vyanzo vya mapato kwenye masoko.Naye, Mbunge wa Arusha, Godbless Lema alihoji kwa nini agizo la Rais Magufuli limekiukwa kwa vitambulisho kugawiwa kwa watu wasiostahili. Alisisitiza kuwa utaratibu wa ugawaji wa vitambulisho hivyo ukasitishwa badala yake fedha za masoko zipelekwe serikalini kwani awali masoko yalikuwa yakikusanya Sh milioni 10 kwa siku au milioni tano lakini kwa sasa yanakusanya Sh 10,000 hadi 40,000 kwa siku.Kutokana na hoja hiyo ya dharura , Mkurugenzi wa Jiji la Arusha, Dk Madeni alihoji wakuu wa Idara za Jiji la Arusha kwa nini wameenda kugawa vitambulisho ndani ya masoko kwa wafanyabishara wasiostahili, badala yake wangetakiwa kugawa nje ya masoko.  Hii hujuma mnamfanyia rais, mapato ndio usalama wa nchi na usalama wa nchi ni mapato, nawauliza kwa nini mmegawa vitambulisho kwa wasiostahili na angalieni mmeleta madhara kama haya, mapato yameshuka sababu ya kugawa vitambulisho kwa watu wasiostahili, alisema.