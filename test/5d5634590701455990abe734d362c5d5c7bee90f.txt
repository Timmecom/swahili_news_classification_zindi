 SERIKALI imewataka waandaaji wa Tamasha la Urithi Wetu kuwa wabunifu kwa kuongeza michezo mbalimbali ya jadi ambayo itasaidia kukuza kazi za sanaa na utamaduni wa mtanzania ili kukuza fursa za utalii na kuwaongezea wananchi kipato.Hayo yalisemwa na Waziri wa Maliasili na Utalii, Dk Hamis Kigwangalla jana jijini Mwanza wakati wa kufunga Tamasha la Urithi Wetu kwa naiaba ya Waziri Mkuu, Kassim Majaliwa. Nimepita kila mabanda, wananchi wamepata fursa ya kutangaza kazi zao mbalimbali za kiuchumi zinazowasaidia kukuza kipato chao na uchumi wa taifa kwa ujumla. Rais Dk John Magufuli yupo mstari wa mbele katika kuinua na kusimamia utamaduni wetu,  alisema.Alisisitiza kuwa Tanzania inafursa nyingi za kiutamaduni na kwamba ni nchi pekee Afrika inayojumuisha zaidi ya makabila 128 ambayo yapo kwenye makundi makuu manne ya makabila yanayopatikana Afrika yanayojulikana kama Wakushi, Khoisan, Wabantu na Waniloti.Aidha, alibainisha kuwa tamasha la urithi wetu lina lengo la kuendeleza falsafa ya nchi ambayo Baba wa taifa Mwalimu Julius Nyerere alikuwa mstari wa mbele katika kulinda utamaduni wa mtanzania.Ili kulifaya tamasha la urithi liwe endelevu, Dk Kigwangalla alisema ni lazima wananchi wawe na furaha ambapo tamasha hilo linaongeza hamasa katika michezo, sanaa na utamaduni hatua itakayowapelekea wananchi wawe wabunifu, wenye furaha na wenye mawazo mazuri yanayowashirikisha wadau wote wa maendeleo ikiwemo sekta binafsi. Naye Waziri wa Habari, Utamaduni Sanaa na Michezo, Dk Harrison Mwakyembe alisema watanzania wanahaki ya kumshukuru Baba wa Taifa Julius Nyerere kwani baada ya kupata uhuru Desemba 9, 1961 alikuwa mstari wa mbele katika kusimamia utamaduni wa mtanzania. Kwa upande wake Mkuu wa Mkoa wa Mwanza John, Mongela alisisitiza kuwa Mwanza ndio kitovu cha nchi za maziwa makuu ambapo kuna mfanano wa mambo ya kijiografia yanayoifanya Mwanza kuwa katikati ya nchi za Jumuiya ya Afrika Mashariki. Hii ni sifa inayoufanya mkoa huo kuendelea kuwa mwenyeji wa tamasha la urithi wetu.