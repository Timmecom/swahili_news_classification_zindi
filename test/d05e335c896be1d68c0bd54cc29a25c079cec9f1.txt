 Hayo yalisemwa na Waziri wa Biashara Viwanda na Masoko Nassor Ahmed Mazrui wakati akijibu hoja mbalimbali zilizotolewa na wajumbe wa Baraza la Wawakilishi waliochangia bajeti hiyo kwa mwaka wa fedha 2015/16.Mazrui alisema Wizara ya Biashara kwa kushirikiana na Wizara ya Kilimo wapo katika mchakato wa pamoja wa kulipatia ufumbuzi tatizo la soko la Mwani ambalo limeleta usumbufu mkubwa kwa wakulima wa kilimo hicho.Alisema soko la mwani linashughulikiwa na wafanyabiashara binafsi ambao ndiyo wanaotafuta soko la bidhaa hiyo kwa ajili ya wakulima wa Unguja na Pemba.Hata hivyo, alikiri kwamba soko la bidhaa hiyo limekuwa likiyumba kwa mujibu wa hali halisi ya biashara ya zao hilo ambapo Serikali imeahidi kulipatia ufumbuzi kwa kushirikiana na taasisi zinazoshughulikia kilimo hicho.Aidha, Mazrui aliwapongeza wakulima wa zao la mwani Unguja na Pemba kwa juhudi zao ambazo zimesaidia na kuitangaza Zanzibar kuwa miongoni mwa nchi tatu katika bara la Afrika inayoongoza kwa uzalishaji wa zao hilo kwa wingi.Alisema Kilimo cha mwani kimeleta faraja kubwa kwa wakulima Unguja na Pemba zaidi wanawake ambao wamepiga hatua kubwa na kuondokana na utegemezi wa moja kwa moja kutoka kwa wanaume.Alisema inachokifanya SMZ ni kutoa faida kwa wakulima wa zao la karafuu kwa asilimia 80 huku ikitoa mikopo kwa wakulima kwa ajili ya kuimarisha mashamba yao ikiwemo kutoa miche ya mikarafuu bure.