 WAZIRI wa Viwanda, Biashara na Uwekezaji, Joseph Kakunda amemtaka Katibu Mkuu wa wizara hiyo, Joseph Buchweshaija kumpatia maelezo kwanini Shirika la Viwanda Vidogo (Sido), viongozi wake wakuu hawajashiriki kwenye Jukwaa la Biashara Tabora.Aidha, ameomba msamaha mbele ya jukwaa hilo, kwa kitendo hicho cha viongozi hao wakuu kutoshiriki katika jukwaa hilo na badala yake kutuma wawakilishi, jambo lililowanyima fursa washiriki wa jukwaa hilo kupata majibu sahihi. Pamoja na SIDO, wengine waliotajwa baadaye kutoleta viongozi wao wakuu kwenye jukwaa hilo ni pamoja na Wakala wa Usajili wa Makampuni Tanzania (Brela).Jukwaa hilo lililofunguliwa juzi na Waziri Mkuu, Kassim Majaliwa na kuongozwa kwa siku mbili na mawaziri wawili kama wenyeviti wake ambao ni Waziri Kakunda na Waziri wa Habari, Utamaduni, Sanaa na Michezo, Dk Harrison Mwakyembe.Tukio hilo lilitokea jana katika mjadala wa jukwaahilo wa fursa za kibiashara na uwekezaji mkoani Tabora, wakati Ofisa Masoko na Maendeleo Sido Tabora, Justine Msofe akiwasilisha taarifa ya shirika hilo la Sido kwenye jukwaa hilo.Waziri Kakunda alimkatisha Msofe kuendelea na kumhoji kwanini anawasilisha yeye taarifa hiyo na kwanini Mkurugenzi wake hayupo kwenye jukwaa hilo, ambalo ni muhimu katika kuibua fursa za uwekezaji nchini, ambalo pia limehudhuriwa na wakurugenzi kutoka taasisi nyeti zinazoshughulikia uwekezaji na biashara nchini. Nataka maelezo kutoka kwa Katibu Mkuu kwanini Mkurugenzi wa Sido hayupo hapa. Huu ni mkutano muhimu mimi mwenyewe Waziri wa Viwanda nipo, amekuja Waziri Mkuu hapa, wapo wakurugenzi wa Mamlaka ya Maendeleo ya Viwanda na Biashara (Tantrade), Kituo cha Uwekezaji Tanzania (TIC) na Mamlaka ya Usimamizi wa Kanda Maalumu ya Uwekezaji (EPZA),  alisema Kakunda.Aliomba radhi kwa tukio hilo na kubainisha kuwa wizara yake inasimamia taasisi 17 ikiwemo Sido, Mamlaka ya Chakula na Dawa (TFDA), Shirika la Viwanda Tanzania (TBS) na EPZA ambazo zinapaswa kushiriki kikamilifu kwenye majukwaa hayo ya fursa yanayoandaliwa na TSN.Kwa upande wake, Waziri Mwakyembe, alisema wakati umefika kwa wakurugenzi wakuu, kuhakikisha wanashiriki kwenye majukwaa hayo, ambayo huibua hoja muhimu zinazogusa maeneo nyeti ya uwekezaji na biashara zinazotakiwa kupatiwa majibu ya uhakika. Haiwezekani sisi tupo hapa, Waziri wa Viwanda upo hapa, jana Waziri Mkuu alikuwepo hapa, halafu wao watume wawakilishi tu na kujifungia kwenye viyoyozi. Hili jukwaa ni muhimu sana kwa taasisi zao wanazoziongoza,  alieleza Mwakyembe.Kutokana na hali hiyo, Dk Mwakyembe alimuagiza Msofe aachane na kuwasilisha mada yake kwenye jukwaa hilo na kumuita muwasilishaji mwingine. Wakati mkutano huo ukiendelea, Brela nao hawakuwa na mwakilishi pamoja na kwamba walikuwepo kwenye ratiba ya kutoa taarifa ya utendaji wao katika eneo la usajili wa kampuni nchini. Naomba ieleweke TSN wanaandaa majukwaa haya ikihitaji ushiriki wa wakurugenzi hawa ili wananchi wapatiwe majibu sahihi. Mheshimiwa Waziri (Kakunda) naomba na hawa nikukabidhi wakupe maelezo,  alisema Mwakyembe. Naye, Mkuu wa Mkoa wa Tabora Aggrey Mwanri, alisema alituma barua katika kila taasisi inayohusika na uwekezaji na biashara mkoani humo, ikiomba uwakilishi wa uhakika na kusaini yeye mwenyewe kama Mkuu wa Mkoa.Hilo ni jukwaa la nane kuandaliwa na TSN lenye kulenga kuwakutanisha wadau wa uchumi wakiwemo wawekezaji, wafanyabiashara, wajasiriamali, wananchi na viongozi mbalimbali, kujadili fursa zinazopatikana kwenye mikoa husika kwa ajili ya kuvutia biashara na uwekezaji.Majukwaa mengine yalifanyika katika mikoa ya Shinyanga, Geita, Tanga, Arusha, Simiyu, Mwanza na Zanzibar. Akijumuisha mjadala wa kikao hicho, Waziri Kakunda alisema amesikitishwa na kitendo cha Sido, Brela na TBS kutuma wawakilishi katika jukwaa hilo jambo ambalo ni dharau.Alimuagiza Katibu Mkuu wa wizara hiyo kuhakikisha anaziita taasisi hizo, zitoe maelezo mbele yake kwanini hazikushiriki ipasavyo katika jukwaa hilo. Alisema kuanzia sasa ni lazima taasisi zote 17 zilizo chini ya Wizara ya Viwanda kushiriki kwenye jukwaa hilo la TSN lakini pia kushirikiana na mikoa kufikia malengo yao ya kiuwekezaji na biashara.Alitaja taasisi hizo kuwa ni EPZA, TCC, NDC, TBS, TEMDO, TANTRADE, BRELA, FCT, Tume ya Maamuzi ya Ushindani, CAMARTEC, TIRDO, Wakala wa Vipimo na Chuo cha Biashara (CBE).  Naomba niwahakikishie tuko tayari kushirikiana na mikoa na kupitia jukwaa hili la wenzetu wa TSN ili sasa watu wetu wapige hatua kutoka sehemu A kwenda B,  alieleza.Dk Mwakyembe alimshukuru Waziri huyo wa Viwanda kwa kuingilia kati suala hilo la baadhi ya taasisi kutoshiriki kikamilifu katika majukwaa ya TSN, hali itakayosaidia majukwaa mengine kufanyika kwa weledi.Aliwataka Watanzania waamke na kukimbilia fursa zinapojitokeza ndipo watapiga hatua kimaendeleo. Aidha, aliagiza kuanzia sasa majukwaa yote ya biashara yanayoandaliwa na TSN, Shirika la Utangazaji Tanzania (TBC), lazima wawe pembeni kama waandaaji wenza. Haya ni mashirika yote ya serikali na yanafanya kazi moja, TSN wamekuja na ubunifu huu mzuri sasa TBC waungeni mkono,  alisisitiza.