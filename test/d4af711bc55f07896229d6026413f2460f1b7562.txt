 ALIYEKUWA Kamishina Mkuu wa Mamlaka ya Mapato Tanzania (TRA), Harry Kitillya na wenzake wanne wamesomewa upya mashitaka 58 ikiwemo 49 ya utakatishaji fedha katika Mahakama ya Hakimu Mkazi Kisutu.Mbali na Kitilya, washitakiwa wengine ni maofisa wa Benki ya Stanbic, Shose Sinare na Sioi Solomon, ambao jana walifutiwa kesi ya awali ambayo walikuwa wakikabiliwa na mashitaka nane ikiwemo utakatishaji fedha. Hatua ya kufutiwa kwa mashitaka hayo ni baada ya Mkurugenzi wa Mashtaka nchini (DPP), kutokuwa na nia ya kuendelea na shauri dhidi yao.Haya hivyo, Taasisi ya kuzuia na Kupambana na Rushwa (Takukuru) iliwaongeza washitakiwa wawili katika kesi hiyo mpya ambao ni Kamishna wa Sera na Uchambuzi wa Madeni kutoka Wizara Fedha na Mipango, Bedason Shallanda na Msaidizi wake, Alfred Misana. Wakili wa Serikali Mkuu, Hashimu Ngole aliwasilisha maombi hayo mbele ya Hakimu Mkazi, Salum Ally. Hakimu Ally alikubaliana na maombi ya kuwafutia washitakiwa mashitaka hayo chini ya Kifungu namba 91(1) cha Sheria ya Mwenendo wa Makosa ya Jinai (CPA), sura ya 20, iliyofanyiwa marekebisho mwaka 2002.Wakili Ngole akisaidiana na wenzake Pendo Mangole na Patrick Mwita, alidai mahakamani hapo kuwa DPP hana nia ya kuendelea na shauri hilo dhidi ya washtakiwa hao.  Taarifa hii ya kutokuendelea kwa shauri hili mbele ya mahakama yako, imeletwa chini kifungu namba 91(1) cha Sheria ya Mwenendo wa Makosa ya Jinai (CPA), sura ya 20, iliyofanyiwa marekebisho mwaka 2002,  alisema Ngole.Hata hivyo, baada ya washitakiwa hao kufutiwa kesi hiyo, walikamatwa tena na kuunganishwa na wenzao wawili na kupandishwa kizimbani kisha kusomewa mashitaka mapya 58 ikiwemo 49 ya utakatishaji fedha. Wakili Ngole aliwasomea mashitaka hayo mbele ya Hakimu Mkazi Mwandamizi Augustina Mmbando. Katika mashitaka hayo washitakiwa hao wanakabiliwa na mashitaka matatu ya kughushi, moja la kuongoza uhalifu, 49 utakatishaji fedha, mawili ya kutoa nyaraka za uongo, kujipatia fedha kwa njia ya udanyanyifu moja na kutoa nyaraka kwa nia ya kumdanganya Katibu Mkuu Wizara ya Fedha na Mipango.Akiwasomea mashitaka hayo, Wakili Ngole alidai kuwa kati ya Machi 15, 2013 na Januari 10, 2014 ndani ya jiji la Dar es Salaam kwa nia ya kudanyanya washitakiwa wote walijipatia Dola za Marekani Milioni sita wakionesha kuwa fedha hizo zilikuwa ni malipo ya ada ya uwezeshaji wa upatikanaji wa mkopo na zililipwa kupitia Kampuni ya Egma T Ltd. Katika mashitaka ya utakatishaji fedha, Wakili Ngole alidai kuwa washitakiwa wote, Machi 18, 2013 na Januari 10, 2014 wakiwa jijini Dar es Salaam walitakatisha Dola za Marekani 6,000,000 kwa kuzitoa fedha hizo kupitia njia ya benki kwa jina la Enterprises Growth Market Advisors (EGMA) katika benki ya Stanbic Tanzania.Pia katika kosa la kusababisha hasara kwa serikali, Wakili Ngole alidai kwa pamoja washitakiwa hao, Mei Mosi 2012 na Juni 1, 2015 wakiwa jijini Dar es Salaam walijipatia Dola za Marekani Milioni 600, 000,000 kama ada ya mkopo uliochukuliwa na Serikali ya Tanzania kutoka katika asilimia 1.4 hadi 2.4 na kusababisha serikali ipate hasara ya Dola za Marekani Milioni 6,000,000. Baada ya kusomewa mashitaka hayo washitakiwa hawakuruhusiwa kujibu chochote kwa sababu mahakama hiyo haina mamlaka, ambapo Wakili Ngole alidai kuwa upelelezi wa kesi hiyo umekamilika. Hakimu Mmbando aliahirisha kesi hiyo hadi Januari 24, mwaka huu itakapokuja kwa ajili ya kutajwa.