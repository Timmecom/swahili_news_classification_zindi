 MIKOA ya Simiyu, Shinyanga, Mwanza na Singida imetajwa kuwa ndiyo nguzo ya uzalishaji wa pamba Tanzania. Aidha mikoa hiyo pamoja na Mara, Tabora, Kigoma kwa pamoja inazalisha asilimia 90 ya pamba yote inayolimwa Tanzania. Hayo yamesemwa na Mkurugenzi Mkuu wa Bodi ya Pamba, Marco Mtunga wakati akitoa taarifa kwa mkutano wa wadau wa pamba uliofanyika hapa hivi karibuni kuzungumzia hali ya biashara ya pamba kupitia vyama vya ushirika kwa msimu wa 2018/2019 kwenye Ukumbi wa Chuo cha Benki Kuu jijini Mwanza. Hata hivyo, Mtunga aliueleza mkutano huo, kwamba asilimia 80 ya pamba ya Tanzania inalimwa katika mikoa ya Simiyu, Shinyanga, Mwanza na Singida.Aidha alieleza pamba hulimwa na wakulima wadogo kati ya 350,000 and 500,000 katika wilaya 49 za mikoa 17 ya Bara.Alisema baada ya Serikali ya Awamu ya Tano kuingia madarakani na kuahidi kuinua uzalishaji wa pamba, matunda ya ahadi hiyo yameanza kuonekana kwani katika msimu wa 2016/17 zaidi ya tani 100,000 zilinunuliwa, 2017/18 zaidi ya tani 133,000 zilinunuliwa na katika msimu huu, tani 221,600 zimenunuliwa. Mtunga aliisifu Benki ya Maendeleo ya Kilimo Tanzania (TADB) kwa kutoa mkopo wa viuadudu msimu uliopita na kusema mkopo huo uliwanufaisha zaidi ya wakulima 600,000 wa zao la pamba na umechangia vikubwa katika kuongeza kwa mavuno kufikia tani 221,600 msimu huu. Naye Kaimu Mkurugenzi wa TADB, Japhet Justine alisema benki imejipanga kuleta mapinduzi katika sekta ya kilimo ili kufanikisha azma ya serikali ya kujenga uchumi wa kati na viwanda ifikapo mwaka 2025.