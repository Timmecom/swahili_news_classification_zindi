 SERIKALI imeanza kugawa ekari 972,500 za ardhi kwa wafugaji wanaotangatanga kutafuta malisho ya mifugo ili kumaliza kabisa migogoro baina yao na wakulima iliyodumu kwa miaka mingi na kusababisha uvunjifu wa amani.Pia wafugaji wengi walipata hasara kwa mifugo yao kutaifishwa, kutozwa faini na hata mingine mingi kufa kutokana na kukamatwa kisha kushikiliwa kwa muda mrefu bila huduma muhimu ikiwemo maji, malisho na matibabu kwenye hifadhi mbalimbali za taifa nchini.Akizindua ugawaji wa ardhi hizo kwa wafugaji nchini katika Ranchi ya Kalambo wilayani Nkasi mkoani Rukwa, Waziri wa Mifugo na Uvuvi, Luhaga Mpina alisema uamuzi huo wa serikali umekuja kutokana na wafugaji wengi nchini kuhangaika kila mahali kutafuta malisho na kusababisha migogoro mingi baina yao na wakulima. Hivyo kwa upande wa Ranchi ya Kalambo, wafugaji wamegawiwa ekari 25,000 zenye uwezo wa kuhifadhi mifugo 6,000, na hadi sasa jumla ya ng ombe 3,000 wameshaingia kwenye ranchi hiyo wakati serikali na wafugaji wenyewe wakiendelea kutafuta suluhisho la kudumu la kupata malisho.Waziri Mpina amewataka wafugaji wanaohangaika kutafuta malisho kutumia fursa hiyo ya serikali ya uwepo wa maeneo ya kulishia mifugo ili wawe karibu na huduma za tiba na chanjo pindi mifugo yao inapopata maradhi.Aidha, aliipongeza kamati maalumu aliyoiunda ya kutatua migogoro ya wafugaji na watumiaji wengine wa ardhi kwa kufanikisha upimaji na ugawaji wa ardhi hiyo kwa wafugaji pamoja na kutatua migogoro yote iliyokuwepo baina ya wafugaji na watumiaji wengine wa ardhi katika mikoa ya Rukwa, Katavi na Kigoma.Pia alimwagiza Katibu Mkuu Mifugo kuhakikisha ukarabati wa kituo cha uchunguzi wa magonjwa ya wanyama cha Kanda ya Kusini Magharibi kinakamilika ifikapo Februari mwakani ili mikoa ya Katavi na Rukwa kutokuwa na kituo hicho licha ya kuwepo mifugo mingi.Kaimu Mkuu wa Mkoa wa Rukwa, Dk Halfan Haule alisema kutokuwepo kwa maeneo ya malisho na maji ya kutosha kwa ajili ya mifugo kumekuwepo na migogoro kati ya wafugaji na watumiaji wengine wa ardhi na kumshukuru waziri kwa uamuzi wa kugawa vitalu kwa wafugaji.Pia alisema Mkoa wa Rukwa umekuwa ukikabiliwa na magonjwa ya mifugo ikiwemo homa ya nguruwe (ASF), Homa ya Mapafu ya Ng ombe (CBPP), Homa ya mapafu ya mbuzi (CCPP), Ugonjwa wa miguu na midomo (FMD), Ugonjwa wa mapele ngozi (LSD), Ugonjwa wa kichaa cha mbwa na ugonjwa wa mdondo (ND).Katibu wa Umoja wa Wafugaji Ranchi ya Kalambo, Benuel Benzeth aliishukuru Serikali ya Awamu ya Tano inayoongozwa na Rais John Magufuli, kwa uamuzi wake wa kugawa maeneo hayo ya serikali kwa wafugaji katika kipindi ambacho wanaendelea kutafuta suluhisho la kudumu la changamoto ya malisho.Benzeth alisema mifugo yao mingi imekufa na mingine kudhoofika kutokana na kukamatwa na kushikiliwa kwenye hifadhi bila matunzo na wakati wote serikali haijawahi kuchukua hatua za kuwasaidia wafugaji na kumshukuru waziri kwa uamuzi huo ambao umewezesha mifugo mingi kupona na kuendelea na uzalishaji.Awali akizungumza baada ya kutembelea Kiwanda cha Nyama cha SAAFI mjini Sumbawanga mkoani Rukwa, Waziri Mpina alisema serikali inafanya kazi usiku na mchana kuhakikisha kiwanda hicho kinaanza kufanya kazi haraka ili kusaidia upatikanaji wa mifugo takribani milioni sita iliyoko Rukwa, Katavi, Songwe na Mbeya.