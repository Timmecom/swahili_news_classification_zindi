 MAWAZIRI wa nishati katika nchi za Tanzania, Rwanda na Burundi wamesema hawataongeza muda kwa mkandarasi wa mradi wa kuzalisha umeme wa maji wa megawati 80 katika maporomoko ya Rusumo, badala yake wanataka ukamilike katika muda uliopangwa Februari mwakani.Waziri wa Nishati wa Tanzania, Dk Medard Kalemani, Waziri wa Nishati, Maji na Miundombinu wa Rwanda, Balozi Claver Gatete na Waziri wa Nishati na Madini wa Burundi, Come Manirakiza waliokutana katika Mradi wa Rusumo wilayani Ngara mkoani Kagera, wamesema mkandarasi anapaswa kufanya kazi mchana na usiku.Mradi huo utasambaza umeme katika nchi hizo kila nchi itapokea megawati 27. Mwenyekiti aliyeongoza ziara ya kutembelea mradi huo na kuongoza kikao cha mawaziri, Dk Kalemani amesema mpaka sasa mradi umefikia pazuri na kufikia asilimia 47, hivyo mkandarasi anatakiwa kufanya kazi usiku na mchana ili kuhakikisha mradi unakamilika kwa wakati na kunufaisha wananchi wa nchi hizo tatu.Pamoja na mradi huo kufikia asilimia 47, tayari chumba cha kuzalisha umeme kimekamilika asilimia 100, njia za kupitisha maji tayari zimekamilika asilimia 100, kambi za wafanyakazi zimekamilika asilimia 99, huku kazi kubwa iliyobaki ni upasuaji wa mwamba unaopaswa kupasuliwa umbali wa mita 703 na tayari umepasuliwa mita 400.Aidha, wakandarasi wanaojenga njia za kusambaza umeme wametakiwa kujenga njia hizo haraka, ambazo kwa Tanzania zinajengwa umbali wa kilometa 98 kutoka Rusumo hadi Nyakanazi ili kuungana na umeme wa Gridi ya Taifa kutoka mkoani Geita.Dk Kalemani alisema uwepo wa umeme huo wa maji utapunguza gharama za uzalishaji umeme kutoka Sh 108 kwa uniti moja inayozalishwa kutokana na umeme wa mafuta hadi Sh 36.Mradi huo ulioanza kutekelezwa Februari 2017 kwa gharama za Dola za Marekani milioni 528.6 ikiwa gharama za za mashine ya kuzalisha umeme, itagharimu Dola za Marekani milioni 340, na njia za kusambaza umeme zitagharimu milioni 128.6, huku vijiji 13 kutoka Ngara hadi Nyakanazi vikitarajia kunufaika na umeme huo.Aidha, mradi huo utakapokamilka utawafikia wananchi 1,146,000 wakiwamo wananchi 159,000 wa Tanzania, Rwanda wananchi 520,000, Burundi wananchi 520,000, huku mradi huo ukitoa ajira kwa watu 500.