 Karia ametoa agizo hilo baada ya kuwasili kwa timu hiyo iliyotoka kushiriki michuano ya Afrika Mashariki na Kati kwa vijana wa umri huo nchini Burundi na kutwaa ubingwa.Akizungumza na waandishi wa habari baada ya mapokezi hayo kwenye Uwanja wa Ndege wa Kimataifa wa Julius Nyerere, Karia alisema wataweka sheria ambazo zitasaidia wale watakaokuwa wamesajiliwa kupata nafasi ya kucheza. Tunaomba klabu zitakazowasajili vijana kuhakikisha wanacheza, tutaweka sheria zitakazowalinda ili wapewe nafasi lengo ni kuhakikisha kama hawachezi basi wanatolewa kwa mkopo kwingine ambako atapata namba, amesema.Amesema baadhi ya mitandao ya kijamii imekuwa ikihoji wako wapi Serengeti Boys wa msimu uliopita, na kuwajibu kuwa ndio wale walioko kikosi cha Ngorongoro na kwamba wataendelea kuwapandisha na kuzalisha wengine wengi.Karia amesema wanatarajia kuwaibua vijana wengine kutoka kwenye mashindano ya shule za msingi na sekondari kwa ajili ya timu za vijana.Alizungumzia namna kulivyo na changamoto kwenye matayarisho kwa timu za vijana ambazo zinasababisha baadhi ya mipango mingine kuahirishwa na kuomba wadau mbalimbali zikiwemo kampuni na masharika kuwaunga mkono kuendeleza mpira wa Tanzania.Rais huyo pia, alizungumzia kile alichokisema Rais wa Shirikisho la Soka Afrika (CAF), Ahmad Ahmad kuwa timu za Afrika zinafanya vizuri kwenye mashindano ya vijana na kushindwa kufanya vizuri mashindano ya wakubwa kutokana na udanganyifu wa umri. Amesisitiza kuwa mashindano yoyote yanayokuja tupeleke wachezaji wenye umri unaostahili na tusiende tu kushindana bali kwa maendeleo, alisema Karia.