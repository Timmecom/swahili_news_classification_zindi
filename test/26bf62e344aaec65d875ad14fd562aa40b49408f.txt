 Hatua hiyo imewezesha vijana hao kujiajiri na kujiongezea kipato, hatua inayowawezesha pia kuepuka vishawishi vya matendo maovu. Mwenyekiti wa chama hicho, Ahamad Namwadilanga aliyasema hayo jana wakati alipozungumza na gazeti hili ofisini kwake mjini hapa.Alisema kuwa dhamira kuu ya chama hicho ni kuona vijana wanapata ajira na kuiunga mkono serikali kwa juhudi zake za kuongeza ajira nchini.Namwadilanga alifafanua zaidi kuwa mwaka jana walitoa pikipiki zipatazo 22 na mwezi huu zilitolewa 10, kwa madereva hao wa bodaboda. Aliongeza kuwa pikipiki hizo zilitolewa kwa njia ya mkopo, kwa masharti ya fedha zilipwe kwa muda wa mwaka mmoja.Namwadilanga alisema kuwa chama hicho kiliweza kupata mafanikio katika mwaka 2012/2013.Alieleza kuwa akiba zilizowekwa na wanachama kipindi hicho ni Sh 326,408,192 na wanachama waliokopa ni 455. Mwenyekiti huyo alisema mikopo iliyotolewa ni ya Sh 762,360,000.Alisema kwamba pamoja na kutoa mikopo na kuweka akiba, hatua hiyo ilifanyika pamoja na mpango wa taifa wa kujenga maabara na kuweza kuchangia mifuko ya saruji 20 yenye thamani Sh 300,000 kwa Shule ya Sekondari ya Angaza ya mjini hapa.