 MAMLAKA ya Udhibiti wa Huduma za Nishati na Maji (EWURA), imesema bei za jumla na rejareja kwa mafuta ya petroli, dizeli na mafuta ya taa zinazoanza leo zimepungua ikilinganishwa na mwezi uliopita.Kwa mujibu wa taarifa ya Kaimu Mkurugenzi Mkuu wa Ewura, Nzinyangwa Mchany, iliyotumwa kwa vyombo vya habari jana, bei za jumla na rejareja kwa mafuta ya petroli, dizeli na mafuta ya taa, yaliyoingizwa nchini kupitia Bandari ya Dar es Salaam, zimepungua ikilinganishwa na toleo lililopita la Desemba 5, mwaka jana. Mchany alisema mwezi Januari 2019, bei za rejareja za petroli imepungua kwa Sh 141 kwa lita sawa na asilimia 5.80, dizeli Sh 212 kwa lita sawa na asilimia 8.69 na mafuta ya taa Sh 167 kwa lita sawa na asilimia 7.03.Kuhusu bei za jumla za mafuta hayo ikilinganiswa na mwezi uliopita, alisema petroli imepungua kwa Sh 140.81 kwa lita sawa na asilimia 6.09, dizeli Sh 212.12 kwa lita sawa na asilimia 9.14 na mafuta ya taa Sh 166.02 sawa na asilimia 7.40. Mchany alisema kwa kiasi kikubwa ongezeko la bei za mafuta hayo kwenye soko la ndani limetokana na kushuka kwa bei za mafuta hayo katika soko la dunia. Kuhusu bei za jumla na rejareja kwa mafuta ya petroli, dizeli na mafuta ya taa yaliyoingizwa nchini kupitia Bandari ya Tanga, nazo zimebadilika ikilinganishwa na toleo la mwezi uliopita. Kwa mwezi Januari 2019, bei za rejareja za petroli kwa mikoa ya kaskazini zimepungua kwa Sh 237 kwa lita sawa na asilimia 9.73, dizeli Sh 138 kwa lita sawa na asilimia 5.80 na mafuta ya taa Sh 4 kwa lita sawa na asilimia 0.19,  alieleza Mchany na kuongeza:  Kwa kulinganisha na toleo la mwezi uliopita, bei za jumla za petroli zimepungua kwa Sh 236.31 kwa lita sawa na asilimia 10.23, dizeli Sh 137.56 kwa lita sawa na asilimia 6.10 na mafuta ya taa zimeongezeka kwa Sh 4.19 sawa na asilimia 0.20. Ewura ilifafanua kuwa mabadiliko ya bei za mafuta kwa mikoa ya kaskazini yametokana na kushuka kwa bei za mafuta hayo katika soko la dunia, kuongezeka kwa gharama za uagizaji na usafirishaji wa mafuta hayo na kushuka kwa thamani ya Shilingi ya Tanzania dhidi ya Dola ya Marekani ambayo hutumika kununulia mafuta. Aidha, kwa kuwa hakuna petroli, dizeli na mafuta ya taa katika maghala ya mafuta mkoani Mtwara, Ewura imetoa mwito kwa wamiliki wa vituo vya mafuta katika mikoa ya Mtwara, Lindi na Ruvuma kununua mafuta hayo kutoka Dar es Salaam, hivyo bei za rejareja za mafuta hayo katika mikoa hiyo, zitatokana na gharama za mafuta hayo kusafirishwa kutoka Dar es Salaam.Mchany alisema kampuni za mafuta ziko huru kuuza bidhaa za mafuta ya petroli kwa bei ya ushindani ili mradi tu bei hizo hazivuki bei kikomo zilizotolewa na Ewura. Kwa kuzingatia vigezo na masharti, Ewura imevitaka vituo vyote vya mafuta kuchapisha bei za bidhaa hizo kwenye mabango yakionesha bei ya mafuta, punguzo, vivutio vya biashara au promosheni zinazotolewa na kituo husika, wauzaji wa mafuta kutoa risiti za mauzo kutoka kwenye mashine za kielektroniki na wanunuzi kuchukua risiti hizo, la sivyo adhabu kali itatolewa kwa mujibu wa sheria kwa kituo husika.