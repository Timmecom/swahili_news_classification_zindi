 Hayo yalisemwa na Waziri wa Uwezeshaji Wanawake na Watoto, Zainab Omar Mohamed wakati akijibu swali la nyongeza la Mwakilishi wa Jimbo la Kitope, Mshimba Makame Mbarouk (CCM) aliyetaka kujua lini wajasiriamali wanawake watawezeshwa na kufanya biashara kwa faida na kuinua uchumi.Mohamed aliitaja mikakati hiyo inayochukuliwa kwa sasa ikiwemo kuanzishwa kwa Soko la Jumapili ambalo limewakusanya wafanyabiashara wanawake kutoka vijijini.Alisema Soko la Jumapili ambalo limeanzishwa mwaka jana limepata mafanikio makubwa ambapo kazi ya Wizara kwa sasa ni kuhakikisha linaendelezwa. Mheshimiwa Naibu Spika Wizara imeweka mikakati ya kuendeleza Soko la Jumapili ambalo limeanzishwa kwa wanawake ili liwasaidie kuuza na kuonesha bidhaa zao mbalimbali,  alisema.Aidha Mohamed alisema Soko la Jumapili tayari limeanzishwa pia katika Kisiwa cha Pemba kwa ajili ya kuwawezesha wajasiriamali wanawake kuonesha bidhaa zao na kuuza.Mapema Mohamed alisema Wizara imeanza kutoa elimu kwa wajasiriamali wanawake kuona kwamba wanafanya kazi zao za uzalishaji kwa mafanikio na kupata faida.Alisema Wizara ya Uwezeshaji katika miaka 10 iliyopita imefanya kazi kubwa ikiwemo kutoa mikopo kwa wanawake kwa asilimia 80 lakini kwa bahati mbaya bado hakuna mafanikio kwa wanawake kujikomboa kiuchumi. Wizara sasa imeweka kipaumbele cha kwanza cha kutoa mafunzo na elimu kwa wajasiriamali wanawake kuhakikisha wanafanya biashara zao vizuri kwa faida,  alisema.Soko la Jumapili limeanzishwa Unguja na Pemba kwa ajili ya kuwawezesha wajasiriamali wanawake kuonesha bidhaa zao na kuziuza kwa wananchi.