 KAMATI ya Kudumu ya Bunge ya Hesabu za Serikali za Mitaa (LAAC) imebaini udhaifu katika uendeshaji wa Mfuko wa Wanawake na Vijana na kuwepo deni kubwa la mfuko huo katika halmashauri nyingi nchini.Aidha, ubadhirifu wa fedha za miradi ya maendeleo kiasi cha Sh bilioni 3.5 katika Halmashauri ya Kaliua mkoani Tabora umemuingiza  matatani  aliyekuwa Mkuu wa mkoa huo, Fatma Mwassa. Hayo yalibainishwa na Mwenyekiti wa Kamati hiyo, Vedasto Ngombale (pichani) alipokuwa akitoa taarifa ya utekelezaji wa shughuli za Kamati ya Kudumu ya Bunge ya Hesabu Serikali za Mitaa mwaka 2018. Hali hii inaonesha kwa miaka ijayo deni hilo halitaweza kulipika tena na halmashauri nyingi zitashindwa kutekeleza majukumu yake kutokana na mapato ya ndani,  alisema. Aidha, Ngombale alisema kamati pia imebaini kuwa mfumo wa uratibu na usimamizi wa utoaji na ukusanyaji wa mikopo haujawa mzuri katika halmashauri, hivyo kusababisha fedha hizo kukosa usimamizi  Kamati pia imebaini kuwa vikundi vingi vimekuwa vikisuasua kurejesha madeni yake, hali hii imeathiri kwa kiasi kikubwa maendeleo ya ukuaji wa mfuko kwani badala fedha hizo kuwa za mzunguko fedha hizo zimekuwa hazirejeshwi kwa wakati au kutorejeshwa kabisa,  alisema.Alisema katika kipindi cha miaka minne kuanzia mwaka 2013 hadi 2017, zaidi ya Sh bilioni 13.9 zilizotakiwa kurejeshwa na vikundi 253 hadi sasa hazijarejeshwa. Kuhusu utekelezaji wa miradi ya maendeleo, Ngombale alisema miradi 38 haijatekelezwa kabisa na mamlaka za serikali za mitaa licha ya miradi hiyo kuwa imetengewa fedha.  Kati ya miradi hiyo ipo miradi 13 imeshindwa kutekeleza kutokana na kiasi cha Sh bilioni 1.05 kutotolewa na Hazina huku miradi 25 haikutekelezwa kabisa pamoja la mamlaka za serikali za mitaa 19 kupokea kiasi cha Sh bilioni 7.79 kwa ajili ya miradi hiyo na miradi ya serikali za mitaa 13 yenye thamani ya Sh milioni 782.4 imekamilika lakini haitumiki,  alisema.Aidha, Ngombale alisema Kamati iliagiza Mdhibiti na Mkaguzi Mkuu wa Hesabu za Serikali (CAG) kufanya ukaguzi maalumu na kumtaja Mwassa kutumia vibaya madaraka yake kwa kutoa zabuni kwa mtu wake mwenye mahusiano naye. Alisema ukaguzi huo umefanyika katika hesabu za kipindi cha kuanzia 2012/13 hadi 2016/17 na kubaini mambo mengi ambayo yamefanyika bila nidhamu ya usimamizi wa fedha za umma na ukiukwaji wa taratibu na kanuni zinazosimamia masuala ya fedha. Ng ombale alisema ukaguzi huo umebaini moja ya chanzo kikubwa cha ubadhirifu huo ni matumizi mabaya ya madaraka yaliyotumiwa na Mkuu huyo katika miradi iliyotekelezwa na kampuni ya Saram Co.Ltd. Alibainisha kuwa kampuni hiyo mkurugenzi wake ni mtu mwenye mahusiano ya ndani na Mkuu wa Mkoa huyo wa wakati huo. Ukaguzi umebaini watumishi wawili tu wa kitengo cha manunuzi kati ya watumishi 66 wa halmashauri waliobainika kuhusika na ubadhirifu huo ndio wamechukuliwa hatua,  alisema. Akifafanua ubadhirifu huo, Ngombale alisema ubadhirifu huo una sura ya kijinai ambapo malipo ya awali ya Sh milioni 121.7 yaliyofanyika kwa kutumia nyaraka za dhamana toka Benki ya Equity na nyaraka hizo zilighushiwa na mkandarasi.  Malipo ya awali ya Sh milioni 51.6 hayakurejeshwa na mkandarasi na hivyo kusababisha hasara kwa Halmashauri na fedha Sh milioni 11.3 alizolipwa mkandarasi ni zaidi ya thamani ya kazi zilizofanyika kwa mujibu wa mchanganuo wa gharama za kazi zilizotekelezwa,  alisema.Alisema malipo yaliyofanyika kwa mkandarasi bila kuonesha vipimo vya kazi na mchanganuo wa kazi ambazo hazikufanyika katika mradi wa ujenzi wa jengo la kuhudumia wagonjwa wa nje(OPD).  Malipo ya Sh milioni 44.7 yalifanyika mara mbili kwa mkandarasi kwa kazi zilizofanyika katika mradi wa ujenzi wa nyumba za watumishi,  alisema.Aliongeza kuwa,  ulifanyika udanganyifu wa Sh milioni 178 katika ununuzi na hati za malipo na kutozingatia masharti ya sheria za ununuzi pia malipo ya mkandarasi kwa kazi za mfuko wa barabara kwa kazi ambazo hazikufanyika kiasi cha Sh milioni 31.6 na malipo ya Sh milioni 393.6 yaliyofanyika katika akaunti ya Amana ambayo hati zake hazijawasilishwa kwa ukaguzi.  Alibainisha kuwa matumizi ya kiasi cha Sh milioni 78.5 yenye mashaka kwa ununuzi wa vifaa vya ujenzi wa maabara na usimamizi dhaifu katika ukusanyaji wa ushuru.