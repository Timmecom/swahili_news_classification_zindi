 Katika kuunga mkono jitihada za Serikali ya awamu ya tano katika kuboresha sekta ya elimu, Benki ya NMB imetoa jumla ya madawati 150 pamoja na mabati kwa shule tatu katika Halmashauri ya Kigamboni.Shule ambazo zimenufaika na msaada huo ni shule ya msingi Pemba Mnazi, Ufukuni, Kibugumo na Gomvu huku thamani halisi ya vifaa vyote ni shilingi milioni 20. Akikabidhi madawati hayo kwa Mkurugenzi wa Halmashauri hiyo, leo Jumatato (Julai 17, 2019), Mkuu wa Kitengo cha Biashara za Serikali, Vicky Bishubo amesema banki hiyo imekuwa mstari wa mbele katika kuhakikisha watoto wa Kitanzania wanapata elimu bora.  Changamoto za sekta ya elimu na Afya Tanzania kwa NMB ni jambo la kipaumbele, hii ni kutokana na ukweli kwamba afya na elimu ni nguzo kuu ya maendeleo kwa taifa lolote hapa duniani. NMB tumekuwa mstari wa mbele kuchangia miradi mbalimbali ya maendeleo kwa wananchi kwa lengo la kurejesha sehemu ya faida yetu kwa jamii. Kwa zaidi ya miaka saba mfululizo tumechangia asilimia 1  ya faida yetu kama sehemu ya uwajibikaji kwa jamii inayotunzunguka,  alisema Bi Bishubo.Alisema benki hiyo tayari imeshatoa misaada yenye thamani ya zaidi ya millioni 400 kwa mwaka huu wa 2019 tu. Aidha aliongeza kuwa kwa mwaka 2019, NMB imetenga Zaidi ya shilingi bilioni 1 kwa ajili ya kuchangia maendeleo ya jamii ikiwemo kusaidia sekta ya afya na elimu.  Kiasi hiki kinatufanya kuwa benki ya kwanza katika kuchangia maendeleo kuliko benki yoyote nchini,  alisema. Kwa upande wake Mkurugenzi wa Halmashauri ya Manispaa ya Kigamboni, Mhandisi Ng wilabuzu Ludigija ameziomba taasisi na makampuni mengine yawe na moyo kama wa NMB katika kuisaidia jamii. Alisema kuwa benki hiyo imekuwa mstari wa mbele kwenye kusaidia mambo mbalimbali ya kimaendeleo katika Wilaya yake ambayo ni Wilaya mpya.  Wilaya yetu ni Wilaya mpya na hivyo inakabiliwa na changamoto mbalimbali ikiwemo uchache wa vyumba vya madarasa na madawati kwa ajili ya wanafunzi wetu wanaongezeka kila mwaka. Ni imani yangu tutapata wadau wengine zaidi watakaotusaidia kwenye kuzipunguza hizi changamoto ili watoto wetu wasiwe wanakaa chini. Kumfundisha mtoto akawa na mwandiko mzuri wakati anaandikia kwenye magoti, inakuwa ni kazi sana ,  alisema Mkurugenzi huyo.Afisa Elimu, Vifaa na Takwimu wa Kigamboni, Frank Makingi alisema msaada huo umesaidia kupunguza upungufu wa madawati, ambapo awali tulikuwa na upungufu wa madawati 2242 na sasa Halmashauri hiyo ina upungufu wa madawati 2092.