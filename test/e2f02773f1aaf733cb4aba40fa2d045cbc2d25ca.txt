 WAZEE wa jamii ya Kalenjin wamewataka viongozi wakuu wa jamii hiyo katika mbio za urais wa mwaka 2022, Naibu Rais, William Ruto na Seneta wa Baringo, Gideon Moi kuzika tofauti mbio za kuwania urais uchaguzi ujao.Wazee wa kabila la Kalenjin wameanza kupata hofu kuwa tofauti za viongozi hao huenda zikaleta madhara katika uchaguzi ujao kwa upande wa mgombea kutoka kabila hilo.  Tofauti zao zinatuweka katika hatari ya kukosa urais mwaka 2022, hivyo tumeamua kuwaweka chini na kuwasihi wamalize tofauti zao na kuwa kitu kimoja, wote watoto wetu,  alisema Meja mstaafu John Seii, kiongozi wa wazee hao. Seii aliwalalamikia Ruto na Gideon ambaye ni mtoto wa Rais wa zamani wa Kenya, Mzee Daniel arap Moi kwa kuwa wabishi na kutotaka kusikiliza wazee wa jamii yao wanapowashauri. Hawa wote ni watoto wetu lakini wameamua kutokutusikiliza tunachowaambia. Tumejaribu kuwasiliana na makatibu wao tuweze kukutana ana kwa ana na wakati mwingine tumejaribu kukutana katika mikutano ya hadhara, lakini juhudi hizo zimekwenda mrama,  alisema Seii. Sababu ya kushindwa kukutana na viongozi hao inatajwa na wazee hao kuwa ni kutokana na watu wanaoandamana nao wanaozidisha ugomvi wa maneno.  Kama wangekuwa peke yao ungekuta tumeshakutana nao,  alisema Seii.