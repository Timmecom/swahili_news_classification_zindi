 MAMLAKA ya Majisafi na Usafi wa Mazingira mjini Moshi (MUWSA), imekuwa mshindi wa jumla kati ya mamlaka nane zilizoshindanishwa na Jumuiya ya Taasisi za Udhibiti wa Sekta ya Maji zilizopo nchi za Mashariki na kusini mwa Afrika (ESAWAS).Aidha, katika robo ya mwaka 2018/19 mamlaka 33 zimekusanya Sh bilioni 91.2 ambayo ni sawa na asilimia 25 ya makisio, yaliyowekwa ya kuwataka wakusanye Sh bilioni 364.8.Hayo yalibainishwa jana jijini hapa na Katibu Mkuu Wizara ya Maji, Profesa Kitila Mkumbo kwenye mkutano wa waandishi wa habari, uliolenga kuipongeza mamlaka hiyo. Jumuiya hiyo inaundwa na wanachama wanane kutoka katika nchi za Kenya, Msumbiji, Rwanda, Tanzania, Lesotho, Zambia, Burundi na Zanzibar.  Mkutano mkuu wa taasisi hiyo uliofanyika Novemba 30, mwaka huu, uliitangaza rasmi Mamlaka ya Majisafi na Usafi wa Mazingira Moshi kuwa mshindi wa jumla baada ya kupata asilimia 79.9 za alama.  Katika mchakato huo, Taasisi ya ESAWAS iliyoanzishwa mwaka 2007, ilishindanisha mamlaka moja bora kutoka nchi wanachama na kumpata mshindi wa jumla kwa mwaka wa fedha 2016/17 na imekuwa ikitumia vigezo vya ubora wa huduma, ufanisi wa kiuchumi na uendelevu wa mtoa huduma,  alisema. Hapa nchini, MUWSA ilikuwa mamlaka bora katika utoaji wa huduma ya maji mwaka 2016/17.Profesa Mkumbo alisema MUWSA ilifuatiwa na WASAC ya Rwanda iliyopata asilimia 77.4 na Nyeri ya Kenya iliyopata asilimia 70.8. Alisema MUWSA imekuwa mshindi wa kwanza katika eneo la uendelevu wa huduma kwa kupata asilimia 94.6, huku ikishika nafasi ya pili katika eneo la ubora wa huduma kwa kupata asilimia 87.5 na eneo la ufanisi wa kiuchumi ikiwa na asilimia 53.8.Mkurugenzi wa MUWSA, Joyce Msiru alisema mafanikio hayo, yametokana na ushirikiano ulipo kati ya watendaji wa mamlaka yake, bodi ya wakurugenzi na wananchi. Alisema MUWSA imekuwa na upotevu mdogo wa maji, kutokana na ushirikiano wa wananchi, ambao wamekuwa mstari wa mbele kulinda miundombinu. Msiru alisema katika ukusanyaji wa mapato, wamekuwa wakikusanya asilimia 95 na asilimia 5 inayobaki ni kutokana taasisi za umma kuchelewa kulipa ankra za maji.