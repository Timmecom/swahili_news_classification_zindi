 KOCHA Mkuu wa Simba, Patrick Aussems amesema walicheza vibaya kwenye mechi yao na Kagera Sugar na ndio sababu ya kufungwa.Amesema pamoja na matokeo mabaya waliyoyapata ya kufungwa mabao 2-1 na Kagera Sugar, wameshasahau na sasa wanajipanga kuikabili Alliance kesho.Kagera Sugar ilimaliza ushindi wa mechi 11 mfululizo wa Simba na kufunga kwenye uwanja wa Kaitaba, Bukoba juzi.Simba jana iliwasili jijini Mwanza tayari kwa mechi hiyo ya kesho itakayochezwa kwenye uwanja wa CCM Kirumba.Akizungumza baada ya kuwasili kwenye uwanja wa ndege wa Mwanza, Aussems amesema yaliyotokea Bukoba yameshapita sasa ni zamu ya kupambana na kutimiza lengo lao la kutetea ubingwa.Amesema katika mpira kuna wakati wa kushinda, kupata sare na kufungwa lakini yote ni sehemu ya matokeo.Aussems amesema japo ratiba si rafiki kwao kwani wanatakiwa kucheza kila baada ya siku mbili, lakini watajipanga kushinda mechi zao.Simba imekuwa na ratiba ngumu ya viporo kutokana na kushiriki michuano ya kimataifa ambapo iliishia robo fainali za Ligi ya Mabingwa Afrika.Kocha huyo wa zamani wa timu za KSA Cameroun, Stade de Reims na Nepal alisema timu yake imekuja na wachezaji 24 hivyo atakuwa akifanya mabadiliko katika kikosi chake ili kupata matokeo katika michezo yao iliyobakia.Beki huyo wa zamani wa timu ya E.S Troyes alisema wachezaji wake wote wapo tayari kwa ajili ya michezo yao ya kanda ya Ziwa.Ikimaliza mechi ya kesho, Simba itasafiri mpaka Mara kucheza na Biashara ya huko kabla ya kurudi Dar es Salaam kucheza na KMC.Katika msimamo wa Ligi Kuu, Simba ipo katika nafasi ya tatu wakiwa na pointi 60 baada ya kucheza michezo 24.Mabingwa hao watetezi wameshinda mechi 19, sare 3 na imepoteza michezo minne ikifunga mabao 51 na kufungwa mabao 10.