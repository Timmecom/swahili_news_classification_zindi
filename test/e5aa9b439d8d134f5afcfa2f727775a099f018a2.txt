 UJENZI wa mradi wa kuzalisha umeme katika mto Lumakali wilayani Makete mkoani Njombe, utaanza Januari mwaka 2021 na utagharimu dola za Marekani milioni 388.22.Akijibu swali la msingi bungeni jana la Mbunge wa Makete, Profesa Norman Sigalla (CCM), aliyehoji ni lini serikali itaanza kujenga bwawa hilo, Naibu Waziri wa Nishati, Subira Mgalu alisema mradi huo unatarajia kuanza Januari mwaka 2021.Mgalu alisema mradi huo ukianza ujenzi wake utagharimu fedha hizo na utachukua muda wa takribani miaka miwili na nusu kukamilika kwake.  Mradi unatarajia kuanza Januari mwaka 2021 na utakamilika Juni 2023 na kwa sasa mshauri mwelekezi wa mradi anakamilisha mapitio ili kuboresha upembuzi yakinifu uliofanywa mwaka 1998 na atakamilisha kazi hiyo Machi mwakani,  alisema Mgalu.Akifafanua kuhusu mradi huo, Mgalu alisema mradi huo unahusisha ujenzi wa kituo cha kuzalisha umeme wa megawati 222 na njia ya kusafirisha umeme wa msongo wa kilovoti 220, kutoka eneo la Lumakali hadi kituo cha kupoza umeme cha Mbeya. Awali, akihoji serikali kuhusu lini mradi huo utaanza, mbunge Sigalla alisema ni zaidi ya miaka 11, sasa wananchi wa Balongwa, Makete wanaendelea kusubiri mradi huo ambao mwaka 2015/16 serikali ilitoa kauli kuwa ujenzi wake ungeanza mwaka 2017. Kumekuwa na maandalizi ya kuzalisha umeme katika Mto Lumakali na sasa ni miaka 11 wananchi wanaendelea kusubiri kuanza kwa mradi huo ambao serikali mwaka 2015/16 ilisema ungeanza mwaka 2017, je, lini mradi huo utaanza?  Alihoji Sigalla. Mbunge wa Bukene, Selemani Zedi (CCM) alihoji ni lini vijiji vya Mwamala, Lububu na Kayombo vitaunganishwa na umeme katika mradi wa umeme wa Wakala wa Nishati Vijijini (REA III).Akijibu swali hilo, Naibu Waziri Mgalu alisema kijiji cha Mwamala kimeshawasha umeme tangu Februari, mwaka huu, na sasa mkandarasi anaendelea na kazi ya ujenzi wa njia ya umeme kuelekea kijiji cha Kayombo. Mgalu alisema kazi ya kusimika nguzo za msongo wa kilovoti 33 inaendelea na umeme unatarajiwa kuwashwa katika kijiji hicho mwezi huu.Aidha, Mgalu alisema kijiji cha Lububu kipo katika mpango wa kupelekewa umeme kupitia mradi wa REA III mzunguko wa pili utakaoanza mwezi ujao mwaka huu, na unatarajiwa kukamilika Juni 2021.