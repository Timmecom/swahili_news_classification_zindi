 HUDUMA ya teknolojia ya taksi inayoongoza Ulaya na Afrika, Taxify imezinduliwa jijini Dodoma na mamia ya madereva taksi ambao wamesajiliwa wameanza kutoa huduma kwa wananchi.Huduma ya Taxify mjini Dodoma itatoa njia salama na ya bei nafuu kwa abiria kupata usafiri.Pia, usalama wa wateja umeongezeka kwa kutumia teknolojia ya  Share your ETA  ambayo inampatia mteja fursa ya kutaarifu familia na marafiki safari yake na kuwahakikishia usalama wake. Meneja Mkuu wa Taxify Tanzania, Remmy Eseka alisema, Baada ya kuzindua huduma yetu jijini Dar es Salaam na Mwanza, tunaendelea kupanua wigo wa huduma, na mji mkuu wa Dodoma ni mojawapo ya miji ya msingi katika soko letu. Tuna imani ya kwamba watanzania watanufaika na huduma zetu. Taxify imetua Dodoma na ofa mbalimbali zilizolenga kunufaisha madereva ambao wamejisajili na huduma yao.Kampuni imetoa mikopo ya simu za kisasa za kiganjani zitakazowawezesha madereva kujiunga na kutumia teknolojia hiyo katika kutoa huduma kwa wateja.Katika hili, madereva wamepatiwa fursa ya kulipia kwa awamu ya mwezi kwa mwezi kutokana na faida watakayopata kwenye biashara.Pia, kampuni imeshirikiana na Kampuni ya mafuta ya Total na kutoa punguzo la bei ya mafuta na bidhaa za Total kwa madereva wote ambao watajiunga na kadi ya Total. Tunafurahia kuwa wa kwanza kutoa huduma ya teknolojia ya taksi mjini Dodoma na kuunganisha madereva mbalimbali na huduma yetu. Tuna uhakika teknolojia yetu italeta urahisi na kupunguza ucheleshewaji wa kutoa huduma katika jiji,  alisema Meneja Mkuu wa Afrika Mashariki, Shivachi Muleji.Pia kampuni imelenga kuwanufaisha madereva kwa kutoza ada ndogo ya kutumia teknolojia yao kwa asilimia 15, ambayo ni zaidi ya nusu ya ada wa washindani wao nchini na kote duniani.Kampuni ya Taxify imeweka mipango ya kupanua wigo wa huduma katika Afrika Mashariki na inayo mikakati ya kuleta huduma yao kwa madereva bajaji na pikipiki.