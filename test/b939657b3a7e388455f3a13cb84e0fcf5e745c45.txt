 RAIS wa Zanzibar, Dk Ali Mohamed Shein kesho anatarajiwa kuwa mgeni rasmi katika maadhimisho ya Siku ya Wafanyakazi Duniani inayotarajiwa kufanyika Tunguu wilaya ya kati Unguja.Akitoa taarifa kwa vyombo vya habari kuhusu maadhimisho hayo, Waziri wa Kazi, Uwezeshaji, Wazee, Wanawake na Watoto, Moudline Castico amesema ni kumbukumbu ya mgogoro wa Chicago, Marekani wa waajiri na wafanyakazi.Amesema wafanyakazi walidai kupunguziwa muda wa kufanya kazi kutoka saa 15 ya kazi kwa siku hadi saa nane kwa siku.Amesema madai hayo yalisababisha mgomo uliowakasirisha waajiri na kuchukua hatua kali dhidi ya wafanyakazi hao waliogoma.Alieleza hatua hizo ni waajiri kutumia askari kuvunja mgomo huo ambapo askari hao walitumia nguvu na kusababisha wafanyakazi kuumia na wengine kufa.Waziri Castico alisema tangu wakati huo dunia imejifunza ili kuleta maendeleo katika sekta ya kazi, ushauriano na majadiliano ndio jambo la msingi na si kutumia nguvu, wadhifa au taasisi.Aidha aliwataka wafanyakazi kufanya kazi kwa ufanisi, weledi na uadilifu ili kuleta tija itakayokuza na kuleta faida kwao wao wenyewe, waajiri na taifa kwa ujumla. Maadhimisho ya siku ya wafanyakazi Mei Mosi Zanzibar yatafanyika kitaifa Tunguu wilaya ya kati Unguja ambapo Rais wa Zanzibar, Dk Ali Mohamed Shein anatarajiwa kuwa mgeni rasmi sherehe za mwaka huu zikifanyika kwa mafanikio makubwa ya serikali kushirikiana na shirikisho na waajiri kwa ujumla, alisema.Katibu wa Shirikisho la Vyama vya Wafanyakazi Zanzibar (ZATUC), Khamis Mwinyi alisema watawasaidia wafanyakazi wanaokumbwa na matatizo katika sehemu zao za kazi ili kuwatetea maslahi yao.Alisema baadhi ya wafanyakazi wanapata matatizo mengi maeneo ya kazi, lakini wanahofia kufukuzwa kazi pindi wakitoa taarifa ya matatizo yao jambo linalonyima kukosa haki zao na kupoteza maslahi yao. Mikakati ya shirikisho la vyama huru vya wafanyakazi Zanzibar ni kuwatetea wafanyakazi na kuona matatizo yao yanapatiwa ufumbuzi kwa njia ya mazungumzo na sio malumbano,  alisema.