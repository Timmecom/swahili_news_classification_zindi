 RAIS John Magufuli amekutana na kufanya mazungumzo na Rais mstaafu wa Afrika Kusini na Mwenyekiti wa jopo la ngazi ya juu lililoundwa na Umoja wa Afrika (AU) kushughulikia tatizo la utoroshaji wa fedha (kupitia utakatishaji, wizi, rushwa na biashara haramu) kutoka Afrika, Thabo Mbeki, Ikulu Dar es Salaam jana.Mbeki alisema mazungumzo hayo yamemwezesha kupata taarifa na uzoefu muhimu kutoka kwa Rais Magufuli kuhusu juhudi zinazofanywa na serikali ya Tanzania kukabiliana na utoroshaji wa fedha katika maeneo mbalimbali, yakiwemo sekta ya madini na rushwa, matatizo ambayo yanazikabili nchi nyingine za Afrika. Ni wazi kwamba juhudi zinazofanywa na Tanzania zina umuhimu mkubwa kufanywa na nchi zingine za Afrika, kwa pamoja Waafrika tunaweza kukabiliana na utoroshaji wa fedha zetu kwenda nje ya nchi zetu, na Rais Magufuli amezungumza kwa usahihi kabisa juu ya matrilioni ya dola za Marekani zinazopotea kupitia utoroshaji huo,  alisisitiza Mbeki.Rais Magufuli alimpongeza Rais mstaafu Mbeki kwa kuongoza jopo hilo na kubainisha kuwa Tanzania ipo tayari kutoa ushirikiano utakaowezesha kunusuru rasilimali za Afrika, hivyo alimshauri kutenga muda wa kutosha ili apate taarifa za uhakika kutoka kwa viongozi na wataalamu katika mamlaka zinazodhibiti utoroshaji wa fedha hapa nchini.Ripoti ya taasisi ya kimataifa iitwayo Global Financial Integrity (GFI) ya mwaka 2014 kuhusu tatizo la utoroshaji wa fedha za Afrika, inasema Afrika inapoteza Dola za Marekani kati ya trilioni 1.4 na trilioni 2.5 kwa mwaka kutokana na tatizo hilo, na kwamba kwa ujumla Afrika imepoteza Dola za Marekani trilioni 95 kwa miaka 50 iliyopita, ikiwemo Tanzania iliyoripotiwa kupoteza dola za Marekani bilioni 19 katika miaka 40 iliyopita.Wakati huo huo, Rais Magufuli alikutana na kufanya mazungumzo na Waziri wa Maendeleo ya Kimataifa wa Norway, Nicolai Astrup, Ikulu, Dar es Salaam na kumshukuru kwa mchango mkubwa ambao Norway inautoa katika maendeleo ya Tanzania kwenye sekta mbalimbali zikiwemo elimu, kilimo, nishati na gesi.Rais Magufuli alimhakikishia Astrup kuwa serikali ya awamu ya tano itaendeleza na kukuza zaidi uhusiano mzuri uliopo kati ya Tanzania na Norway ikiwemo kushirikiana na kampuni ya Equinor ya Norway katika uwekezaji wa kiwanda cha kusindika gesi asilia (LNG) kwa manufaa ya pande zote mbili, na kushirikiana na kampuni ya Yara ya Norway katika kuwawezesha wakulima kupata mbolea bora na gharama nafuu.Astrup alimpongeza Rais Magufuli kwa juhudi kubwa zinazofanywa na serikali ya Tanzania kupambana na rushwa, kuongeza ukusanyaji wa kodi na kuimarisha uchumi, na kwamba Norway itaendelea kuunga mkono juhudi za Tanzania kufikia uchumi wa kati ifikapo mwaka 2025.Alibainisha kuwa pamoja na kufadhili miradi mbalimbali, ikiwemo umeme vijijini (REA) na kuimarisha mifumo ya ukusanyaji kodi kupitia Mamlaka ya Mapato Tanzania (TRA), Norway itatoa Dola za Marekani milioni 56 (sawa na Sh bilioni 127) kwa ajili ya miradi ya maendeleo. Mazungumzo hayo yalihudhuriwa na Naibu Waziri wa Mambo ya Nje na Ushirikiano wa Afrika Mashariki, Dk Damas Ndumbaro, Naibu Waziri wa Kilimo, Omary Mgumba na Balozi wa Norway hapa nchini, Elisabeth Jacobsen.