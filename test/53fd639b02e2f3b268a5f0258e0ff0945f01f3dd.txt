 WAZIRI Mkuu, Kassim Majaliwa amewataka watanzania kujitokeza kwa wingi leo kwenye mechi ya kufuzu michezo ya Olimpiki 2020 kati ya timu ya soka ya taifa ya wanawake Twiga Stars na Congo DR. Mechi hiyo imepangwa kufanyika kwenye Uwanja wa Taifa Dar es Salaam kuanzia saa 12 jioni na kiingilio ni Sh 1,000 kwa wanaume na wanawake Sh 500.Waziri Mkuu aliyasema hayo jana bungeni mjini hapa alipowasilisha mapitio na mwelekeo wa kazi za serikali na makadirio ya mapato na matumizi ya fedha za ofisi ya waziri mkuu na ofisi ya Bunge kwa mwaka 2019/2020.  Lengo ni kutoa fursa kwa wanawake kujitokeza kwa wingi kushangilia timu yetu ya taifa,  alisema. Aidha naipongeza timu yetu kwa kushinda kombe la Cecafa mwaka 2018 na lile la Jumuiya ya Afrika Mashariki yaliyofanyika Bujumbura, Burundi Julai 2018,  alisema. Akizungumzia mechi ya leo, kocha Mkuu wa Twiga Stars, Bakari Shime alisema amekiandaa kikosi chake kushinda na kuomba watanzania kujitokeza kwa wingi. Waziri Majaliwa pia aliipongeza timu ya taifa ya wanaume, Taifa Stars na benchi la ufundi kwa kufuzu fainali za Kombe la Mataifa Afrika  Afcon  Misri 2019 kwa mara ya kwanza baada ya miaka 39. Nitumie fursa hii kuwapongeza wachezaji, viongozi, benchi la ufundi kamati za uhamasishaji na ushindi, mashabiki na watanzania wote kwa kutimiza ndoto yetu ya muda ya kushiriki michuano hiyo mikubwa kabisa barani Afrika . Aidha, Waziri Mkuu alisema amezungumza na viongozi wa soka wamemhakikishia maandalizi ya fainali za michuano ya Afrika kwa vijana wa chini ya umri wa miaka 17 inayotarajiwa kufanyika nchini kuanzia Aprili 14 yamekamilika. Majaliwa pia aliipongeza Simba kwa kufuzu hatua ya robo fainali ya michuano ya Ligi ya Mabingwa Afrika.