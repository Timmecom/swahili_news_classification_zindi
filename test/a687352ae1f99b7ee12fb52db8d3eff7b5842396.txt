 MENEJA wa Mamlaka ya Usimamizi wa Bima (TIRA) Kanda ya Kati, Stella Rutaguza amesema udanganyifu katika malipo ya fi dia ya bima kunachangiwa na watu kutaka kujinufaisha na malipo hayo.Akitoa elimu ya bima kwa madiwani wa jiji la Dodoma, Rutaguza alisema wanaodai fidia za bima wanaona malipo ya bima ni sehemu ya wao kujinufaisha ikiwa ni tofauti na malengo ya bima.Alisema malipo ya fidia ya bima hayako kwa ajili ya kumnufaisha mhusika bali kurejesha mali iliyoharibika kwa thamani ile ile kabla ya kutokea uharibifu au madhara.  Watu wengi wanafikiri unapolipwa bima ni wakati wa kunufaika, mtu kama alitakiwa kulipa ada za watoto atataka kulipa kutokana na kinachopatikana kwenye malipo ya bima, ila bima kazi yake ni kufidia palepale ulipokuwa kabla ya ajali,  alisema.Aidha, Rutaguza aliwataka madiwani hao kushiriki kutoa elimu na kupambana na mawakala ambao wanajihusisha na kuuza bima feki.   Miezi kadhaa tumefanya msako na tulibaini uwepo wa watu wanaouza bima feki, na mpaka sasa tuna kesi nne za watu tuliowakamata, hivyo Dodoma imekuwa jiji ni lazima tuikatae hali hii kwa kushiriki kutoa elimu na kupambana na uhalifu huu,  alisema. Rutaguza pia aliwaomba viongozi hao kuelimisha wananchi wao umuhimu wa kuwa na bima za maisha, nyumba, vyombo vya moto na bima zingine na namna ya kushughulikia malalamiko yao endapo ataona malipo ya bima waliyolipa hayawastahili.