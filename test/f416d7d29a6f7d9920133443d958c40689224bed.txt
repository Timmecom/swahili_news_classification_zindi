 Akizungumza na waandishi jijini Dar es Salaam jana, Ofisa Mkuu wa Fedha wa benki hiyo, Selemani Ponda alisema ukuaji wa pato hilo, unatokana na jitihada za makusudi zilizochukuliwa na benki hiyo, kuboresha utoaji wa huduma bora, hali ambayo imesaidia benki hiyo kutoa huduma za kipekee. Tumeanza kupata mafanikio makubwa, kutokana na jitihada zetu za kiuwekezaji kwenye utoaji huduma bora na shughuli zetu kwa ujumla. Tunaamini tutaongeza amana zetu zaidi kwa kujikita zaidi katika amana zenye thamani ndogo huku tukiwekeza pia katika kuboresha uendeshaji wetu wa shughuli za kibenki kwa ujumla,  alisema Ponda.Ponda alisema mali za benki za jumla, zimeweza kukua kutoka Sh bilioni 922 kwa mwaka Septemba jana mpaka Sh trilioni 1.15 kwa mwaka Septemba mwaka huu, ikiwa ni ukuaji wa asilimia 25, hali ambayo imesaidia benki kujiimarisha katika nafasi yake ya tano katika mabenki 52 Tanzania kwa upande wa amana na mali za benki.Alisema pato litokanalo na tozo na kamisheni za benki hiyo, limeongezeka kwa asilimia 37 kutoka Sh bilioni 16.3 kwa Septemba 2012 mpaka Sh bilioni 22.2 kwa mwaka huu. Kuongezeka kwa tozo na kamisheni kunatokana na ongezeko la biashara katika kadi, huduma za fedha na shughuli za kubadilisha fedha katika kipindi cha miezi sita iliyopita. Licha ya mafanikio haya, tumejizatiti kuendelea kukuza pato letu kwa kuongeza wateja zaidi na njia nyinginezo,  aliongeza.Ponda alisema gharama za uendeshaji za jumla, nazo zimeongezeka kwa asilimia 23 kutoka Sh bilioni 31.2 mpaka Sh bilioni 38.5, hiyo ikitokana na uwekezaji uliofanywa na benki hiyo katika rasilimali watu na miundombinu.Mkuu wa Kitengo cha Kudhibiti Majanga, David Lusala wakati wakati wa mkutano huo, alisema kuwa benki yake itaendelea kuwekeza kwenye mifumo mbali mbali ya kuhakikisha usalama wa fedha za wateja wa benki hiyo.