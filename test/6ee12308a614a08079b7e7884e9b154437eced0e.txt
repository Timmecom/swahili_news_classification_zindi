 WAKONGWE wa soka visiwani Zanzibar timu ya Mlandege mwishoni mwa wiki iliyopita ilitoa dozi kwa kuifunga Selem View mabao 7-2, katika mchezo wa Ligi Kuu Zanzibar uliochezwa kwenye uwanja wa Amani mjini hapa.Katika mchezo huo licha ya kuwa na mabao mengi lakini mwamuzi alitoa kadi mbili za njano ambazo moja ilikwenda kwa mchezaji wa Mlandege, Said Khamis na Barik Mohammed wa Selem View.Ushindi huo wa Mlandege unawafikisha katika nafasi ya tatu kwenye msimamo wa ligi hiyo wakiwa na pointi 22 huku KVZ ikiongoza kwa kuwa na pointi 30.Selem View ambayo itajilaumu kutokana na kukosa mabao mengi ya wazi ndio waliotangulia kupata bao dakika ya 16 kupitia kwa mchezaji wake Barik Mohammed.Kuingia kwa bao hilo kuliwachanganya Mlandege na kulazimisha mashambulizi ya mara kwa mara langoni kwa Selem View na kusawazisha dakika ya 36 kupitia kwa Sanani Humud.Timu hizo ziliendelea kushambuliana na Selem View ikajipatia bao la pili dakika ya 44 lililofungwa na Khatibu Kaimu na kwenda mapumziko wakiwa wanaongoza bao 2-1.Kipindi cha pili kilianza na kuendelea kushambuliana kwa zamu na Mlandege kufika dakika ya 55 Grayson Gerard akaisawazishia bao la pili na dakika tatu baadae Abdulhamid Juma alifunga bao la tatu.Mlandege iliendelea kuongeza mabao ambapo katika dakika ya 78 na 94 ikajipatia bao la nne na la tano kupitia kwa Mohammed Abdallah.Mabao mengine yalifungwa na Said Khamis dakika ya 88 na 91 na kuhitimisha mchezo huo wakiwa na karamu ya mabao hayo 7-2. Katika mechi nyingine iliyochezwa juzi uwanjani hapo, Polisi iliifunga Chipkizi mabao 3-0.Polisi ambao wamefikisha pointi 12 katika msimamo wa ligi hiyo mabao yake yalifungwa na Suleiman Nuhu dakika ya pili, Isaya Patue dakika ya sita na Said Bakar dakika ya 51.Kufuatia ushindi huo, Polisi wanakuwa nafasi ya 13 katika msimamo na kuzishusha Mwenge na Kizimbani.Kisiwani Pemba timu ya Mwenge ilifungwa na KVZ bao 1-0 katika mchezo uliochezwa Finya na Mbuyuni iliyocheza na Mafunzo Gombani ikafungwa mabao 3-1.Kwa mujibu wa msimamo wa ligi hiyo KVZ inaongoza ikiwa na pointi 30, Mafunzo inashika nafasi ya pili kwa pointi 23, Mlandege inashika nafasi ya tatu ikiwa na pointi 22, KMKM ya tatu kwa pointi 20 na Malindi ipo ya nne pointi 18.Nafasi ya tano kwa mujibu wa msimamo huo inashikiliwa na Chuoni yenye pointi 15, Chipkizi iko nafasi ya sita ikiwa na pointi 14 na Opec iko mkiani ikiwa na pointi nane.