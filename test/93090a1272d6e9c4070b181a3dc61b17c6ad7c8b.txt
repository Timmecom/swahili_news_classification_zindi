 KIKOSI cha mabingwa watetezi wa Ligi Kuu Tanzania Bara Simba, leo kinaingia na hesabu kali ya kutafuta ushindi dhidi ya Ndanda FC katika mchezo wa ligi utakaochezwa kwenye uwanja wa Taifa Dar es Salaam.Simba inaongoza ligi hadi sasa ikiwa na pointi 31, leo inacheza mchezo wa 13 ikihitaji ushindi ili kuongeza morali zaidi katika mechi yake ijayo dhidi ya mtani wake Yanga Jumamosi ya wiki hii.Inakutana na Ndanda inayoendelea toka msimu umeanza kwani kwa sasa inashika nafasi ya pili toka mwishoni wakiwa na pointi nane baada ya kucheza mechi 13. Simba wanaingia kwenye mchezo huo wakiwa na kumbukumbu safi baada ya kutoka kushinda michezo miwili mfululizo dhidi ya Lipuli FC 4-0 na KMC kwa mabao 2-0 wanakutana na Ndanda ambao michezo yao miwili iliyopita walifanya vibaya wakitoka suluhu na Kagera Sugar na kupoteza bao 1-0 dhidi ya Biashara.Kwa rekodi za msimu uliopita wa ligi hiyo wawili hao walipokutana mchezo wa mzunguko wa kwanza timu hizo zilitoka suluhu kwenye Uwanja wa Nangwanda Sijaona na mechi ya mzunguko wa pili Simba walishinda kwa mabao 2-0 mchezo uliochezwa kwenye Uwanja wa Taifa.Licha ya kuonekana Ndanda ni miongoni mwa timu zinazowapa wakati mgumu Simba kupata matokeo kila wanapokutana lakini kwa mwenendo wa kugawa dozi ya mabao kwa michezo iliyopita kwenye ligi hiyo bado wekundu hao wanapewa nafasi kubwa ya kuibuka na ushindi.Akizungumzia mechi hiyo kocha wa Simba Sven Vandenbroeck alisisitiza wanauchukulia mchezo huo kwa umakini kupata matokeo yatakayozidi kuwaweka mazingira bora ya kujipanga na mchezo unaokuja dhidi ya Yanga . Bado mchezo wetu dhidi ya Ndanda tunauchukulia umuhimu mkubwa kwakuwa hii ni ligi na kila kikosi kinataka matokeo mazuri kujiweka sawa ni sawa na sisi kama mnavyojua malengo yetu ni kufika mbali hivyo kupata matokeo mazuri ni kipimo sahihii kwa kujipanga na mchezo dhidi ya Yanga,  alisema Vandenbroeck.