 KOCHA wa mabingwa wa Ligi Kuu ya Burundi, Aigle Noir Joslin Bipfubusa amesema analifananisha Soka la Tanzania kama Ligi Kuu ya England kwa kuwa wanacheza mpira wa kasi na kushambulia wote.Bipfubusa alisema kama kocha anapenda soka la mfumo huo na ni sababu iliyowafanya mabingwa hao kuja kuweka kambi nchini na kupata michezo ya kirafiki na timu zinazoshiriki Ligi Kuu Bara kujiandaa na msimu wao ujao. Unajua katika ukanda wa nchi za Afrika Mashariki ligi ya Tanzania kwangu naiona ni bora kama ligi ya England ukiangalia kila timu unayoangalia ikicheza wanatumia kasi ya juu na kushambulia kwa wakati wote ndiyo maana katika kipindi hiki cha maandalizi tulikuja kuweka kambi hapa (Tanzania) kujiandaa na msimu ujao kwa kuwa kama kocha napenda mfumo kama huu,  alisema Bipfubusa.Alisema kambi hiyo inatarajiwa kufikia ukomo mwishoni mwa mwezi huu na kurudi kwao kujiandaa na michezo ya kimataifa na ligi kuhakikisha wanafanya vyema na kutetea taji lao la ubingwa.Hadi sasa kikosi hicho kimecheza mechi mbili za kirafiki zote wamepoteza dhidi ya Kagera Sugar wakilala kwa mabao 3-1, na kupoteza na Namungo kwa mabao 3-0 michezo yote ilipigwa kwenye Uwanja wa Azam Complex. Alisema michezo iliyobaki ni miwili dhidi ya Mtibwa Sugar na Yanga baada ya michezo hiyo wachezaji wake wakiwemo wageni waliosajiliwa kwa ajili ya msimu ujao watakuwa wamepata muunganiko na waliokuwepo.