 SERIKALI inahitaji Sh bilioni 500 kwa ajili ya utekelezaji wa Mradi wa Bonde la Msimbazi unaotarajiwa kumaliza tatizo la mafuriko na uharibifu wa miundombinu.Hayo yalibainishwa katika ziara ya Waziri wa Nchi, Ofisi ya Waziri Mkuu, Sera, Bunge, Ajira, Kazi, Vijana na Wenye Ulemavu, Jenista Mhagama wakati akikagua miundombinu ya Dar es Salaam na kuangalia namna ofisi ya mkuu wa mkoa inavyotekeleza sheria ya maafa ya mwaka 2015.Mkurugenzi wa Jiji la Dar es Salaam, Sipora Liona alisema kuwa tayari Benki ya Dunia imetoa dola milioni 20, hata hivyo fedha hizo hazitoshi na kwamba wameomba benki hiyo ya dunia iwaongezee dola milioni 100.  Ili mradi ukamilike angalau tuwe na fedha si chini ya Sh bilioni 500, tumeomba benki ya dunia awali dola milioni 60 wametupa dola milioni 20, tumewaandikia tena tunaomba watukopeshe dola milioni 100 ndio tunasubiri,  alisema.Alisema mradi huo ni mkubwa ambao utaanzia daraja la Selander mpaka Kisarawe maeneo ya Kazimzumbwi. Alisema bonde hilo la Msimbazi, mto wake utatengenezwa kuhakikisha haukauki maji na boti zitakuwa ni sehemu ya kivutio cha utalii badala ya kuwa kero kwa wananchi. Alisema mradi huo utakapokamilika, utawezesha magari kupita muda wote hata kipindi cha mvua.Aidha, Mkuu wa Mkoa wa Dar es Salaam, Paul Makonda alieleza kuwa, kukamilika kwa mradi huo pia kutatatua tatizo la magari ya mwendokasi, kushindwa kutoa huduma kipindi cha mvua na kwamba jukumu lao kama viongozi ni kufanya maamuzi sahihi.  Matamanio yetu ni kwamba, kabla serikali ya awamu ya tano haijaondoka madarakani, ndoto za mradi huu ziwe zimetimia na tunamini litaleta matokeo makubwa,  alisema.  Kuna nyumba za watu ambazo zitabombolewa hivyo tutalazimika kulipa fidia, tunatamani mradi huu uingizwe kwenye bajeti ya mwakani,  alisema.