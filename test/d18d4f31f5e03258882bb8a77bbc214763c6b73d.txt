 WAZIRI wa Viwanda Biashara na Uwekezaji, Charles Mwijage amewapongeza wajasiriamali kwa kufanikiwa kutengeneza bidhaa lakini amewahimiza kutengeneza kwa ubora na wingi zaidi.Akifungua tamasha la maonesho ya wajarisiamali lililoandaliwa jijini Dodoma na Taasisi ya Mwanamke Mjasiriamali Tanzania (MOWE), amewapongeza wajasiriamali hao na kuwataka kujikita kwenye utengenezaji wa bidhaa bora.Mwaijage aliwataka wajasiriamali hao kutumia taasisi zilizo chini ya wizara yake ikiwamo Shirika la Viwango Tanzania (TBS), Wakala wa Vipimo (WMA) na Mamlaka ya Chakula na Dawa (TFDA) kuhakikisha bidhaa zao zinaangaliwa na zinakuwa katika ubora.Aliwataka wajasiriamli hao wachache ambao wameonesha nia taasisi hizo kushirikiana nao hasa mifuko zaidi ya 15 inayokopesha waweze kuendelea kutengeza bidhaa bora zaidi.Alizihimiza taasisi hizo kuwasaidia wajasiriamali katika kuhakikisha kwamba wanapata taaluma ya kutengeneza bidhaa bora ambazo zitakubalika katika soko la kimataifa.Akifungua tamasha hilo la siku sita katika viwanja vya Nyerere, Mwijage alisema wajasirisamali hao wanahitaji kuongozwa na mazingira bora, kwani taasisi zilizo chini ya ofisi yake ikiwamo TBS zipo tayari kwa ajili ya kusaidia kuboresha mazingira katika kuhakikisha wajasirimali wanatengeneza bidhaa bora.Akizungumza Mwenyekiti wa MOWE, Zubada Kiluwa alisema maonesho hayo yalishirikisha zaidi ya wajasirimali zaidi ya 250 kutoka katika mikoa mbalimbali nchini na Jumuiya ya Afrika Mashariki (EAC), yamekuwa daraja kuwatambulisha wajasiriamali hao.Kiluwa alisema, tamasha hilo linafanyika kwa mara ya kwanza mkoani hapo katika kipindi cha miaka 12 ya uhai wake tangu kuanzishwa rasmi mwaka 2006.