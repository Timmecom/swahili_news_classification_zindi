 Amewataka wananchi hao wa Ludewa kuwa tayari kupokea semina za mafunzo ya ujasiriamali na biashara kuanzia Machi mwaka huu, ili kuwajengea uwezo wa kuanzisha miradi mbalimbali au kuboresha iliyopo.Akizungumza na waandishi wa habari mwishoni mwa wiki jijini Dar es Salaam, Ngalawa alisema hatua hiyo ni maalumu kuwasaidia wananchi kuboresha maisha yao na kupiga vita umaskini. Tumejipanga kutoa semina hasa kwa vijana, kina mama na makundi mengine katika vijiji vyetu ili kuwaandaa waweze kujitegemeza kimapato,  alisema.Alisema baada ya mafunzo, wananchi hao wataunganishwa na vyombo vya kifedha ili wapate mitaji ya kuendeleza shughuli zao.Ngalawa aliwashukuru wananchi wa jimbo hilo kwa kumchagua kuwa mbunge wao kupitia mfumo wa demokrasia katika uchaguzi mdogo uliofanyika Desemba 20 mwaka jana, baada ya aliyekuwa akigombea nafasi hiyo, Deogratius Filikunjombe kufariki kwa ajali ya helikopta.Alisema semina hizo zinalenga kuchochea harakati za kupunguza umasikini na kukuza uchumi kwa kuzingatia dira ya taifa ifikapo 2025 kama ilivyoainishwa katika ilani ya CCM.Jimbo la Ludewa linatarajiwa kuwa na miradi mikubwa ya madini ya makaa ya mawe na chuma ya Mchuchuma na Liganga.Alifafanua kwamba licha ya miradi hiyo kutarajiwa kutoa ajira nyingi; pia itasaidia kwa kiwango kikubwa kuimarisha sekta nyingine kama vile kilimo, biashara na utalii hasa sekta ndogo ya hoteli.Alisema pamoja na fursa hizo, wananchi wanatakiwa kuandaliwa ili wasiwe watazamaji katika shughuli za kiuchumi katika jimbo lao.Akitoa mfano, alisema kama ni uvuvi ufanyike kwa kutumia zana za kisasa na pia kilimo kifanywe kwa utaratibu huo kuzalisha zaidi na kupata kipato kikubwa huku mazingira yakilindwa.Alisema uongozi wa jimbo utaendelea kutangaza vivutio vya utalii na kuzidi kufungua na kuimarisha miundombinu ya barabara. Miongoni mwa maeneo ya utalii jimboni humo ni Ziwa Nyasa, milima ya Livingstone na misitu. Ludewa ikiendelea, mkoa wa Njombe utakuwa umeendelea na hivyo taifa letu kwa ujumla,  alisema huku akisisitiza kuendeleza mazuri yaliyoanzwa na mtangulizi wake na kutaka ushirikiano wa wananchi kufikia malengo ya maendeleo.