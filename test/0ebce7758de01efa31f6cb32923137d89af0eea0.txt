 MWANARIADHA Raketi Isack kutoka Loliondo amefanikiwa kutetea ubingwa wake katika mashindano ya riadha ya kilomita 21 ya Loliondo-Serengeti Marathon yaliyofanyika Loliondo, Ngorongoro.Isack alitetea ubingwa huo kwa mara nyingine baada ya kufanikiwa kumaliza mbio za kilomita 21 kwa kutumia muda wa dakika 1:7:46 akifuatiwa na Wilson Gabase kwa dakika 1:7:47 na nafasi ya tatu Haji Dayani kwa muda wa dakika 1:09:39.Katika mbio za kilomita kumi kwa wanawake Matrida Zakayo alishinda kwa muda wa dakika 39:41:02 akifuatiwa na Pasiana Edward kwa muda wa dakika 40 :24:89. Pia katika mashindano hayo mbio za mita 800 na 1,500 zilihusishwa ambapo washindi wa mbio zote walizawadiwa zawadi za fedha na medali.Akifunga mashindano hayo Mkuu wa Wilaya Ngorongoro, Rashid Taka alisema mbio hizo zinalenga kuhamasisha utalii pamoja na kuibua na kuendeleza vipaji vya riadha. Washindi kumi katika mbio za kilomita 21 watakwenda kuwakilisha wilaya yetu na kushiriki Ngorongoro Marathon zitakazofanyika wilayani Karatu mwakani,  alisema Taka. Alisema watawasiliana na Shirikisho la Riadha nchini (RT) ili mbio hizo za Loliondo Serengeti Marathon ziwe za kimataifa zaidi kwa mwaka ujao, kwani mwaka huu walipokea maombi kwa wanariadha kutoka nje ya nchi ambao walihitaji kushiriki. Tutaendelea kufanya kazi kwa pamoja ili kuboresha zaidi kwani mwakani mbio hizi tunategemea zinakuwa na sura tofauti kwani pia hivi sasa tumedhamiria kunyanyua michezo katika wilaya hii,  aliongeza.Naye Mratibu wa mbio hizo Paul Dudui alisema mbali na kuibua vipaji,mbio hizo zinasaidia kuhamasisha utalii katika vivutio mbalimbali ambapo mwaka ujao wataziboresha kuwa za kimataifa.Mashindano hayo yaliandaliwa na wananchi kushirikiana na ofisi ya Mkuu wa Wilaya ya Ngorongoro yalilenga katika kutangaza na kuimarisha utalii katika ukanda wa ikolojia ya Serengeti, Ngorongoro kreta, ziwa Natron, mlima wa Oldonyo Lengai na kuhamasisha ulinzi wa mazingira na wanyama katika ikolojia ya Serengeti.