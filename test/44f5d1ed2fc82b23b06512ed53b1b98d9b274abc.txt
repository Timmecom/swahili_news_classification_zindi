 NAIBU Waziri wa Madini, Doto Biteko ameiagiza Menejimenti ya Kampuni ya Uchimbaji Dhahabu ya MMC katika vijiji vya Mtipule na Magae wilayani Mvomero, kusimamisha uzalishaji na uchimbaji hadi itakapokamilisha taratibu za kisheria ikiwemo ya kuwalipa fi dia wananchi waliohamishwa katika maeneo waliokuwa wakiishi.Biteko alitoa agizo hilo baada ya kufanya ziara ya kukagua shughuli zinazofanywa na kampuni hiyo kwenye eneo la mgodi huo uliopo katika vijiji vya Mtupule na Magae na hivyo kubaini imekuwa ikiendelea kuchimba dhahabu kinyume cha sheria za leseni ya madini licha ya kutakiwa kukamilisha kwanza. Ameonya na kutoa mwito kwa Watanzania wote wanapoamua kuingia mikataba na wachimbaji wadogo ni lazima itambuliwe na serikali kwa mujibu wa sheria ya uwekezaji sekta ya madini na si vinginevyo.Alisema kufuatwa kwa sheria na utaratibu wa mikataba na wawekezaji wa nje inalenga kulinda uwekezaji wao ili baadaye wasione wananyanyaswa pale mikataba walioingia na watu wasio waaminifu inapokinzana na sheria mpya ya madini. Alitolea mfano wa Kampuni ya MMC iliyoingia mkataba na mwekezaji mwenza wa nje ya nchi kwa mtaji unaofikia Sh bilioni 8.3 huku baadhi ya vipengele vya uamuzi wa kimenejimenti ni sharti viamuliwe na mbia nje ya nchi, jambo ambalo linakwenda kinyume cha sheria mpya ya madini.Pamoja na kampuni hiyo kuwekeza kiwango kikubwa cha fedha, lakini mchango wake kwa jamii ya wananchi wa vijiji hivyo kwa muda wote ni madawati 30 pekee jambo linaloonesha mahusiano baina ya pande hizo si mazuri. Biteko alisema manufaa ya madini kwa wananchi wa eneo hilo hayawezi kupatikana endapo uhusiano kati ya mgodi na wananchi hayatakuwa mazuri, na kuwa rasilimali za nchi ikiwamo madini lazima ziwanufaishe Watanzania.Alisema kwa mujibu wa sheria hakuna mtu mwenye leseni kuchimba madini bila kumalizana na mtu aliyemkuta juu ya ardhi, hivyo alimwagiza mkuu wa wilaya ya Mvomero kwa kushirikiana na mamlaka zingine kuhakikisha shughuli za uchimbaji hazifanyiki hadi wananchi watakapolipwa fidia zao ikiwa na kukamilisha sheria za madini.Baadhi ya wananchi wa vijiji hivyo waliokusanyika eneo la mgodi baada ya kuwasili Naibu Waziri kwa nyakati tofauti, walitoa malalamiko yao dhidi ya mwekezaji huyo ikiwemo ya kufunga barabara inayiunganisha vijiji vyao na makao makuu ya kata ambayo inapita eneo la mgodi.Wakazi hao akiwamo Mchungaji wa Kanisa la Methodist, Hilda Ngowi, Anista John, Andrian Soketi pamoja na Karaita Saita kwa nyakati tofauti, walidai mbele ya Naibu Waziri kuwa mwekezaji huo amewaondoa maeneo hayo bila kuwalipa fidia na kuanza shughuli za uchimbaji wa madini. Mchungaji Ngowi alilalamikia mwekezaji huyo kufunga barabara hali inayowawia vigumu kusafiri kutoka upande mmoja wa vijiji hivyo kwenda kupata huduma za matibabu makao makuu ya kata, na vijana wazawa kukosa ajira.