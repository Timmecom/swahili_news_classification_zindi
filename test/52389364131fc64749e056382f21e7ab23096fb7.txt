 OFISA Ufuatiliaji na Tathimini katika Shirika lisilo la kiserikali za Wotesawa, Elisha David ameishauri idara ya ustawi wa jamii kuhakikisha msichana anayedaiwa kujeruhiwa na mtoto wake mchanga kufungiwa kabatini na mwajiri wake, analipwa malimbikizo yote ya mshahara.Aidha, amesema kwa sasa tatizo kubwa linalowapata wafanyakazi wa majumbani ni kutolipwa mshahara kwa wakati au kulipwa kwa kiwango kisichotosheleza kulingana na sheria.David ameyasema hayo alipozungumza na waandishi wa habari baada ya kwenda kutoa mahitaji muhimu kwa msichana ambaye inadaiwa mwajiri wake alimjeruhi na kumfungia kabatini kichanga wa miezi mitano. Tumesikia kuwa msichana huyo (miaka 15) hajalipwa mshahara wake wa takribani mwaka mmoja na nusu, hivyo ni vema idara ya ustawi wa wajamii wakahakikisha msichana huyo analipwa haki zake kwa kuzingatia kima cha chini cha mshahara cha Sh 40,000,  amesema.Mbali na kujeruhiwa na mtoto wake kufungiwa kwenye kabati, msichana huyo ambaye alikuwa akifanya kazi za ndani kwa Anita Kimako (33), alidai hakuwahi kulipwa mshahara kwa takribani mwaka mmoja na nusu.Aidha, David alisema taasisi yake ambayo inafanya shuguli zake Mkoa wa Mwanza na Kigoma, imekuja Dodoma mbali na kuja kutoa mahitaji kwa binti huyo pia kutumia fursa hiyo kutoa elimu ya kulinda haki za mfanyakazi wa majumbani na kundokana na tatizo la ukatili dhidi ya wafanyakazi wa majumbani.Alisema wakati umefika sasa kwa jamii kuacha kukaa kimya inapoona dalili au vitendo vya kikatili na kusisitiza kuwa jamii ni lazima iwe mlinzi wa wafanyakazi wa ndani.Mwanasheria wa Taasisi ya Wote sawa, Joseph Mukoji amesema jamii inatakiwa kufahamu kuwa inapomuajiri mfanyakazi wa majumbani kima cha chini ni Sh 40,000, na Sh 130,000 kwa maafisa wa serikali huku kwa wale wanaofanyakazi kwa mabalozi na wafanyabiashara wakubwa kima cha chini ni Sh 150,000 kwa mwezi.