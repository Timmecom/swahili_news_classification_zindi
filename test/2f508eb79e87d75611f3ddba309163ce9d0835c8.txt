 TIMU ya KMC, jana ilichomoza na ushindi wa pointi tatu muhimu dhidi ya Biashara United baada ya kuibanjua kwa mabao 2-1 katika mchezo wa Ligi Kuu Bara uliochezwa uwanja wa Uhuru Dar es Salaam.Katika mchezo huo ushindi wa KMC ulipatikana kupitia mabao yaliyofungwa na wachezaji Serge Tape dakika ya 29, na la pilli likifungwa na Kenny Ally dakika ya 57 huku bao la kufutia machozi la Biashara likipatikana dakika ya 64 kupitia kwa Ramadhan Chombo.Ushindi huo ni wa pili kwa KMC baada ya kucheza mechi 10 na kujikusanyia pointi nane zinazowafanya kupanda kidogo kwenye msimamo wakitoka nafasi ya 19 hadi ya 15. Huku wapinzani wao Biashara waliokuwa wanashikilia nafasi hiyo ya 15 wakishuka nafasi moja hadi nafasi ya 16 licha ya kuwa na pointi sawa na KMC wakitofautiana kwa uwiano wa mabao.Mchezo huo ulianza kwa kasi kila timu ikicheza kwa kujilinda zaidi kuhofia kufanya makosa ambayo yangewagharibu kufungwa bao la mapema. Pamoja na hali hiyo lakini wenyeji KMC walioneka kuwa bora kadri dakika zilivyokuwa zinaendelea kwa kufanya mashambulizi.