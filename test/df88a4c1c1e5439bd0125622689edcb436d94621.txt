 TIMU ya Taifa ya Tanzania  Taifa Stars  imepewa hoteli na Mkurugenzi Mtendaji wa Kampuni ya Motisun Subash Patel kwa ajili ya kambi ya maandalizi ya fainali za Afrika (Afcon).Stars inatarajiwa kuingia kambini kuanzia Juni Mosi na kuweka kambi ya wiki moja kwenye hoteli ya Whitesands kujiandaa na michuano hiyo mikubwa kabla ya kutimkia Misri na kuweka kambi ya wiki mbili. Akizungumzia udhamini huo, Patel alisema ameamua kuchangia hoteli kwa ajili ya timu hiyo ili kufanya maandalizi mazuri yatakayowasaidia kwenda kushindana. Kucheza fainali za Afcon baada ya miaka 39 sio hatua ndogo, tunaungana kusaidia wakafanye vizuri na tuwaombee wakienda warudi na ushindi,  alisema na kuwahimiza wadau wengine kujitokeza na kuisaidia timu hiyo na hata mashabiki kwenda kuwakilisha.  Akimshukuru mdau huyo wa soka, Rais wa Shirikisho la Soka Tanzania (TFF), Wallace Karia alisema hawajapata pesa za maandalizi kutoka Shirikisho la Soka Afrika (Caf) hivyo, wameona wajiongeze kutafuta wadau kuwasaidia kuanza maandalizi. Lazima timu ianze maandalizi hapa nyumbani, tunamshukuru Patel kwa mchango wake mkubwa wa kusaidia maendeleo ya soka, alituunga mkono kwenye fainali za vijana na sasa yuko pamoja nasi tena,  alisema. Karia alisema Stars itaondoka Juni 7, mwaka huu kwenda Misri ikiwa na kikosi cha wachezaji 32, ambapo wakiwa kule watacheza michezo miwili ya kirafiki mmoja Juni 13, mwaka huu dhidi ya Misri na mwingine Juni 16, dhidi ya Zimbabwe au Nigeria kisha wachezaji 23 wataingia kambi rasmi ya Caf.