 NCHI za ukanda wa Jumuiya ya Afrika Mashariki (EAC) zimedhamiria kukabiliana na vitendo vya unyanyasaji wanavyofanyiwa raia wake wanaokwenda kufanya kazi nchi za Falme za Kiarabu.Kenya kwa mfano, imetangaza kuwa, kuanzia sasa wakala atakayetaka kupeleka mfanyakazi Saudi Arabia, atalazimika kulipa shilingi za Kenya milioni 1.5, karibu Sh milioni 30 za Tanzania, kama amana za usalama kwa kila raia wa nchi hiyo.Aidha, Tanzania baada ya kusitisha vibali kwa mawakala kupelekea nje wafanyakazi za kazi za ndani, inaendelea na mchakato wa kufanya uhakiki wa mawakala watakaosajiliwa ili waweze kuandaliwa mfumo mzuri utakaobaini idadi ya watanzania wanaofanya kazi, kazi wafanyayo na kupitia ubalozi kufahamu waliopo na waliowaajiri.Naibu Waziri, Ofisi ya Waziri Mkuu (Kazi, Ajira na Vijana), Anthony Mavunde alikizungumza na gazeti hili alisema mchakato huo unafanywa kwa umakini na kwamba unaendelea kwa haraka ili kuweza kukamilika kwa wakati.Aidha, alisema kwa sasa kazi ya kupeleka wafanyakazi hao inafanywa na Wakala wa Ajira (TAESA) uliopo chini ya serikali.Wakenya 20,000 Wiki hii, Kenya ilieleza kuwa ina mawakala 100 waliopitishwa baada ya kufanyika uhakiki wao, kwa sasa ina wananchi 20,000 wanaofanya kazi nchini Saudi Arabia huku wakiamini zaidi ya 100,000 wataajiriwa katika miaka michache ijayo, hivyo kuwa na uhakika wa usalama wao.Waziri wa Kazi, Ukur Yatani alisema hayo wakati akizungumza baada ya kusaini mkataba huo na maofisa wakuu wa Serikali ya Saudi Arabia ambapo maamuzi hayo yanatarajia kuwahakikishia raia wa Kenya wanaofanya kazi katika nchi za Mashariki ya kati.Mateso ugenini Wengi wa wafanyakazi hao, wameripotiwa kufanya zaidi kazi za ndani na kwamba kumekuwa na ripoti za mara kwa mara za kunyanyaswa na waajiri wao, ikiwa ni pamoja na kufanyiwa ukatili wa kijinsia, kutolipwa stahiki zao na pia kunyang anywa hati za kusafiria pindi wanapofika huko.Mavunde amesema, baada ya malalamiko ya muda mrefu ya vitendo vya kudhalilishwa, kunyanyaswa na madhara mbalimbali kwa watanzania wanaofanya kazi katika nchi za Kiarabu ikiwemo Saudia Arabia ,Waziri mwenye dhamana alisitisha kupeleka watanzania kufanya kazi kwa kutumia mawakala.