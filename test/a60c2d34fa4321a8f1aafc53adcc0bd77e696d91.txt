 Aidha, Gallawa ameziagiza Halmashauri za wilaya na Manispaa mkoani Dodoma, kuwatafutia wamachinga maeneo mazuri ya kufanyia biashara yenye mwingiliano wa watu, unaotengeneza fursa nzuri ya soko la bidhaa wanazouza.Alisema hayo juzi alipokutana na uongozi wa wamachinga Mkoa wa Dodoma, unaojumuisha wamachinga wanaofanya biashara zao kwenye masoko ya Dk Rehema Nchimbi Machinga Complex, Sabasaba, Sarafina, Stendi Kuu, Jamatini na Tambuka Reli.Akizungumza kujibu hoja za wamachinga hao, alisema kwamba kwa kuwa na Saccos wanaweza kupata mikopo kirahisi kutoka benki mbalimbali na kukuza mitaji yao.Akizungumzia maeneo mazuri ya biashara, alitaka halmashauri kuhakikisha wanatwaa maeneo hayo, hata kwa njia ya kulipa fidia kwa wanayoyamiliki, kama wakikosa maeneo mazuri ambayo yako huru ili kuondoa tatizo la ufanyajibiashara.Aliitaka halmashauri kuainisha maeneo hayo kwa kushirikisha wamachinga. Katika mazungumzo yao na Mkuu wa Mkoa, wafanyabiashara hao wadogo walitaja baadhi ya changamoto wanazokabiliana nazo ni ugumu wa upatikanaji mikopo ya mitaji na maeneo mazuri ya kudumu ya kufanyia biashara.Kwa upande wa maeneo mazuri ya kudumu ya masoko, walilalamika kuwa Halmashauri ya Manispa ya Dodoma imewatafutia maeneo ya biashara ya muda tu, ambayo inakua vigumu kuyaendeleza na kuyaombea mikopo.Pia walisema wanafanya biashara kwa mashaka ya kuondoshwa wakati wowote. Walisema wanapojaribu kufuatilia maeneo ya kudumu, wanaelekezwa maeneo ambayo yako nje ya mji kama Nzuguni na Nala, sehemu ambazo hazina mwingiliano wa watu.Katika kuanzisha Saccos, Gallawa alimwagiza Ofisa Ushirika Mkoa kuwasaidia masuala yote ya kitaalamu na kuwasimamia hadi Saccos hiyo ianze.Vilevile, alimwagiza Ofisa Biashara Mkoa kwa kushirikiana na maofisa biashara wa wilaya za Dodoma, ambazo hazina shirikisho za wamachinga kuhakikisha wanawatambua wamachinga maeneo yao, na kuwaunganisha katika umoja ili waweze kushirikishana juu ya fursa na changamoto mbalimbali na kupiga hatua kwa pamoja.