 UMOJA wa Vijana wa Chama Cha Mapinduzi (UVCCM), umeishauri Taasisi ya Moyo Jakaya Kikwete (JKCI), kufuatilia na kulea vipaji vya watoto wenye ndoto ya kuwa madaktari bingwa wa magonjwa ya moyo kwa siku zijazo.Rai hiyo imetolewa hospitalini hapo na Katibu wa UVCCM Wilaya ya Kinondoni, Rashid Semindu walipofanya ziara wakiwa wameambatana na Maria Manyama ambaye ni msichana wa kwanza kitaifa katika matokeo ya kidato cha nne 2018 yaliyotangazwa karibuni na Baraza la Mitihani la Taifa (Necta). Tunaipongeza serikali kwa uwekezaji mkubwa uliofanyika katika taasisi hii. Tunawapongeza nanyi wafanyakazi kwa kufanya kazi kwa moyo mkubwa kusaidia Watanzania na wagonjwa wengine ambao mmetueleza huwa mnawapokea kutoka nje ya nchi. Kwa kweli mnafanya kazi kubwa na nzuri,  amesema.Alisema kuna vijana wengi ambao wana ndoto ya kuwa madaktari bingwa kama Maria alivyo na ndoto yake na kuiomba JKCI iwalee vijana chipukizi waweze kufikia ndoto zao hizo, kwani ni hazina ya taifa. Maria alisema alidhamiria kusoma udaktari na kubobea katika tiba ya moyo tangu akisoma Mbeya. Tulipofanya ziara za kimasomo katika hospitali mbalimbali, nilikuwa nashuhudia Watanzania wenzangu wakubwa kwa wadogo wanavyoteseka kwa magonjwa haya  nikaweka bidii katika masomo. Nashukuru Mungu amenisaidia nimefanya vizuri, nawashukuru wazazi wangu kwa kuniwezesha kila hatua, walimu wangu kwa kunifundisha kwa moyo na wanafunzi wenzangu kwa ushirikiano wao,  alisema Maria.Baba mlezi wa Maria, Leonard Manyama alisema matokeo ya binti huyo yaliwashangaza. Alianza kutueleza ndoto yake ya kuwa daktari kabla hajafanya mtihani, alianza kutafuta shule ya kwenda kusoma kwenye mtandao, akasema Feza Sekondari itamfaa, tukaendelea kumfuatilia kwa karibu, matokeo yake yalipotoka tulistaajabu, amefaulu kwa kiwango cha juu na Feza wamekubali kumsomesha bure,  alisema.Mkurugenzi wa Kurugenzi ya Tiba Shirikishi ambaye pia ni Daktari Bingwa wa Magonjwa ya Moyo wa JKCI, Delila Kimambo alimpongeza msichana huyo kwa kuamua kutembelea taasisi hiyo kujifunza.  Nimekubali kuwa mlezi wake, nitamsaidia atakapokuwa akihitaji msaada ili aweze kufikia ndoto yake,  amesema Dk Kimambo.