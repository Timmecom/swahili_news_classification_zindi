 SERIKALI ya Mapinduzi ya Zanzibar itaendelea kushirikiana na Serikali ya Jamhuri ya Muungano wa Tanzania katika kuuendeleza na kuuimarisha Muungano.Kauli hiyo ilitolewa na Rais wa Zanzibar, Dk Ali Mohamed Shein kwenye sherehe za Miaka 55 ya Mapinduzi ya Zanzibar zilizofanyika uwanja wa Gombani, Chakechake Pemba. Mimi na Rais John Magufuli, tutahakikisha kuwa Muungano wetu unadumu na unaimarika kwa dhamira ile ile ya viongozi wetu wa awamu zilizotangulia, ili nchi yetu iendelee kupiga hatua kubwa zaidi na ibaki kuwa ya amani na utulivu,  alisema.Alisema kuwapo kwa muungano kumetokana na kuwepo kwa mapinduzi hivyo serikali zote mbili na wananchi wanawajibu wa kuyalinda mapinduzi na kulinda muungano.Akihutubia mbele ya wananchi waliojazana katika uwanja huo ambao ni kama vile umepambwa na rangi ya CCM ya kijani na njano, huku wananchi wakishangilia kwa midundo mbalimbali aliwataka wananchi wa Zanzibar kudhamiria mwaka huu kuongeza kiwango cha uzalendo katika kutekeleza majukumu yao. Napenda nikuhakikishieni wananchi nyote, na wageni wanaoitembelea nchi yetu, kwamba nchi yetu iko salama na itaendelea kubaki salama na kwamba Serikali zetu mbili zitaendelea kutekeleza wajibu wao huo wa Kikatiba na Sheria katika kuilinda amani, utulivu na maisha ya wananchi na mali zao. Wakati serikali zetu mbili zinatimiza wajibu wake na wananchi nao wanapaswa wazitii sheria jambo ambalo ni muhimu na la lazima katika kulifanikisha suala la amani na utulivu. Kila mmoja wetu anapaswa atekeleze wajibu wake huo, kwa kuhakikisha amani na utulivu vinadumishwa na Sheria za nchi zinafuatwa,  alisema.Dk Shein alisisitiza wananchi wote kuwajibika kuyalinda, kuyaenzi na kuyadumisha Mapinduzi , kuuendeleza na kuudumisha muungano.Alisisistiza katika hotuba yake hiyo kuwa watumishi wote wa umma katika mwaka huu wa 2019 waendeleze kwa kasi katika kuutekeleza wajibu wao kwa uadilifu na uaminifu zaidi, ili waweze kukabiliana na kuzitatua changamoto zinazowakabili wananchi katika maisha yao. Sote tudhamirie kwamba mwaka huu uwe wa vitendo zaidi na tuongeze kiwango cha uzalendo wetu katika kuyatekeleza majukumu yetu,  alisema.Katika sherehe hizo zilizoambatana na shamrashamra mbalimbali likiwemo gwaride lililofanywa na gadi 10 za Jeshi la Ulinzi la Wananchi wa Tanzania, Polisi, Magereza, Valantia, KMKM viongozi kadhaa wa kitaifa na wastaafu walikuwepo.Kelele nyingi zilisikika wakati wa maonesho wa polisi wa kikoloni polisi tarabush na makomando hasa katika mapigano yasiyotumia silaha.Viongozi wa kitaifa waliohudhuria ni pamoja na Makamu wa Rais wa jamhuri ya Muungano wa Tanzania, Samia Suluhu Hassan , Waziri Mkuu Kassim Majaliwa, Makamu wa Pili wa Rais wa Zanzibar, Balozi Seif Ali Idd na wastaafu Benjamin Mkapa, Aman Abeid Karume. Rais John Magufuli, Dk Jakaya Kikwete na Dk Salmin Amour wakiwa na dharura.Dharura yao ilielezwa katika hadhara ili wananchi wajue kwamba viongozi wao wakuu hawapo kwa sababu na wamemtumia salamu Dk Shein salamu za kuwa pamoja.