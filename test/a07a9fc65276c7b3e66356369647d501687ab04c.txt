 SERIKALI imetangaza operesheni nchi nzima, itakayowaondoa watu wote walioanza kuvamia maeneo oevu na yaliyohifadhiwa.Imesema watu hao wametafsiri vibaya maelekeo ya Rais Dk John Magufuli kuhusu vijiji vilivyopo ndani ya maeneo ya hifadhi na shughuli za kilimo karibu na maeneo yaliyohifadhiwa.Hivi karibuni, Rais Magufuli aliagiza kusitishwa mara moja uondoaji vijiji na vitongoji 366, vilivyopo katika maeneo ya hifadhi na aliwataka viongozi wa wizara zinazohusika, kukutana na kuanza mchakato wa kurasimisha maeneo hayo kwa wananchi. Pia, Rais aliwataka viongozi wa wizara husika, kubainisha maeneo ya hifadhi za wanyamapori na misitu, ambayo hayana wanyamapori ama misitu ili yagawiwe kwa wafugaji na wakulima, ambao kwa sasa wanataabika kupata maeneo ya kufugia na kilimo.Akizungumzia oparesheni hiyo, Naibu Waziri wa Maliasili na Utalii, Constantine Kanyasu alisema oparesheni hiyo, itafanywa kwa kuwa wameanza kupokea taarifa kuwa watu walitafsiri vibaya maelekezo ya Rais na wameanza kuvamia maeneo mengine yaliyohifadhiwa, ambayo hayakutajwa katika tamko la Rais.Akizungumza mbele ya Kamati ya Kudumu ya Bunge, Ardhi, Maliasili na Utalii iliyotembelea Hifadhi ya Taifa ya Ruaha, kujionea shughuli za uhifadhi na utalii, Kanyasu alisema baada ya tamko la Rais, ni vyema ikaeleweka kwamba wanaolengwa na maelekezo hayo ni wale tu waliopo katika maeneo yaliyotajwa na si vinginevyo.  Tamko la Rais linazungumzia vijiji na vitongoji vilivyotajwa na kuainisha maeneo yaliyokosa sifa ya kuendelea kuwa hifadhi ili yagawiwe kwa wananchi. Hakuna tamko la Rais linalowaruhusu watu kuingia katika mabonde na maeneo yote yaliyohifadhiwa na wanaofanya hivyo wataondolewa,  alisema. Aliagiza idara zinazohusika na uhifadhi, kuanza oparesheni hiyo.Kanyasu alitoa msimamo huo wa serikali, baada ya mjumbe wa Kamati hiyo ya Bunge, Magdalena Sakaya kutoa taarifa inayohusisha makundi ya wafugaji na wakulima, kuanza kuingia katika Bonde la Ardhi Oevu la Kilombero na Usangu na kuanza shughuli za kibinadamu baada ya kusikia tamko la Rais.  Kama wizara isipochukua hatua za haraka, madhara katika Bonde la Kilombero na mto Ruaha Mkuu ambao sehemu kubwa ya maji yake yanatoka katika Bonde la Usangu, yatakuwa makubwa sana,  alisema.