 KERO ndogo na kubwa ambazo wananchi wanaziibua kwenye mikutano ya Rais John Magufuli, zimemchukiza kiongozi huyo wa nchi kutokana na wasaidizi wake kushindwa kuzitatua.Akioneshwa kukerwa na utitiri wa mabango ya wananchi kwenye kila ziara na mikutano anayofanya mikoani, ukiwamo Mkoa wa Mbeya, Rais Magufuli amewataka wasaidizi wake wakiwamo mawaziri, wakuu wa mikoa, wilaya, wakurugenzi, maofisa tarafa, vijiji na wabunge, kutenga muda wa kusikiliza kero za wananchi na kuzitatua.Akiwa wilayani Rungwe jana katika kuweka jiwe la msingi la ujenzi wa Chuo cha Ualimu cha Mpuguso, wananchi wengi walionekana kubeba mabango huku maofisa usalama wakijaribu kuwazuia wasiyanyooshe, ndipo Rais Magufuli alipowaagiza askari hao wawaache wananchi hao kwa kuwa mabango hayo ni yake yeye. Waacheni wananchi hawa, mabango haya ni yangu mimi na hii maana yake ni kwamba wana kero ambazo hazijatatuliwa na wananchi wamekosa wa kukimbilia,  alisema Rais Magufuli.Katika mkutano huo, binti mmoja aliyejitambulisha kwa jina la Diana Jacob, alimweleza Rais kuwa alimaliza darasa la saba mwaka 2017, lakini alishindwa kujiunga na kidato cha kwanza kutokana na migogoro ambayo hakuitaja.Hali iliyomchukiza Rais Magufuli na kusema kuwa haiwezekani kero ndogo kama hizo, zimsuribiri Rais wakati viongozi wa chini yake wapo na wangeweza kuzitatua.Aliwataka viongozi hao, kutenga muda kila wakati wa kwenda kusikiliza na kutatua kero za wananchi. Akiwa wilayani Kyela, Rais Magufuli alimwagiza Mkuu wa mkoa, Albert Chalamila, Mkuu wa Wilaya, Mkurugenzi na mbunge, kuhakikisha wanatenga siku tano kwa ajili ya kusikiliza na kutatua kero za wananchi.Kuhusu viongozi kushughulikia kero za wananchi, Rais Magufuli aliiagiza Taasisi ya Kuzuia na Kupambana na Rushwa nchini (Takukuru), kuhakikisha inamfikisha mahakamani haraka mtumishi mmoja wa ushirika mkoani humo kwa ubadhirifu na matumizi mabaya ya madaraka.Rais Magufuli aliipa Takukuru siku 15, kuhakikisha inakamilisha uchunguzi wa suala hilo na kumfikisha mtuhumiwa mahakamani kwa kuwa vielelezo viko wazi. Chuo cha Mpuguso Kwa mujibu wa Rais Magufuli, chuo hicho kilianza tangu mwaka 1926 ikiwa kama shule ya awali chini ya wakoloni na kwenye miaka ya 1970 kilifanywa kuwa chuo cha ualimu na wakati huo kilikuwa kikitoa daraja C la ualimu.Alisema kutokana na historia na ukongwe wa chuo hicho, serikali yake iliamua kukikarabati kwa gharama ya Sh bilioni 9.6 na kina uwezo wa kuchukua wanafunzi zaidi ya 900.Ilielezwa awali kuwa chuo hicho, kina jumla ya madarasa 16, majengo ya nyumba za walimu ghorofa tatu, mabweni mawili, majengo ya mihadhara na ukumbi wa mikutano.Mikopo ya kilimo Akiwa wilayani Kyela, Rais Magufuli aliwataka wananchi wa mkoa huo, kuchangamkia mikopo inayotolewa na Benki ya Maendeleo ya Kilimo (TADB) ili wawekeze kwenye kilimo kwa kuwa riba ya mikopo hiyo ni nafuu.Alisema licha ya Mkoa wa Mbeya kujikita kwenye kilimo kwa kiasi kikubwa, lakini kiasi cha mkopo kilichokopwa mkoani humo kutoka Benki ya Kilimo ni Sh milioni 799.9 tu kati ya Sh bilioni 102, ambazo TADB ilikuwa imetoa kama mikopo kwa wakulima hadi ilipofika Machi mwaka huu.Kwa mujibu wa Rais Magufuli, mikoa iliyoongoza kwa kuchukua mikopo ya kilimo ni Kagera waliokopa Sh bilioni 38.3, Mwanza Sh bilioni 11.2, Lindi na Mtwara kwa pamoja Sh bilioni 33, hivyo alitoa mwito kwa wakulima nchini kuchangamkia mikopo hiyo kwa ajili ya kuwekeza kwenye kilimo.Alisema serikali pia imekopa Sh bilioni 250 (Dola za Marekani milioni 110) kutoka Poland kwa ajili ya utengenezaji wa matrekta wilayani Kibaha na ujenzi wa maghala ya kuhifadhia mazao. Alisema asilimia kati ya 37 na 40 ya mazao yanayozalishwa nchini, huharibika kutokana na tatizo la utunzaji. Kyela ni wazalishaji wazuri wa zao la kakao na mwanzoni mlikuwa mkiuza kilo moja Sh 800, lakini tulipochachamaa kidogo, imefikia Sh 5,000, tunatakiwa twende mbele zaidi, Waziri wa Kilimo na Viwanda anzisheni kiwanda cha kakao hapa,  alieleza Rais Magufuli.Biashara na Malawi Kwa kuwa Tanzania na Malawi wana uhusiano mzuri, Rais Magufuli aliwataka wananchi wa Kyela na Tanzania, kufanya biashara na wananchi wa Malawi ili kujenga uchumi wao na uchumi wa nchi.Alisema serikali imeshatengeneza meli mbili za mizigo, ambazo zinafanya kazi katika Ziwa Nyasa, meli nyingine ya abiria inaendelea kujengwa, lakini pia ujenzi wa kituo cha forodha cha pamoja kati ya Tanzania na Malawi kitaanza kujengwa hivi karibuni.Aidha, Rais Magufuli alichangia Sh milioni tano kwa ajili ya ujenzi wa msikiti wilayani Kyela kwa kuwa msikiti wa sasa utabomolewa kupisha ujenzi wa barabara. Katika hilo, Rais Magufuli pia aliendesha harambee na Sh milioni 20.2 zilipatikana kwa ajili ya ujenzi wa msikiti huo.