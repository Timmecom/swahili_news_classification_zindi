 SERIKALI imesema haina mpango wa kuongeza muda wa likizo ya uzazi kwa sasa, kwa akina mama wanaojifungua watoto njiti nchini.Hayo yalibainishwa jijini hapa jana na Naibu Waziri wa Afya, Maendeleo ya Jamii, Jinsia, Wazee na Watoto, Dk Faustine Ndugulile wakati akijibu swali la Mbunge wa Viti Maalumu, Grace Tendega (Chadema).Katika swali lake, mbunge huyo alihoji serikali ina mkakati gani wa kuhakikisha akina mama hao, wanaongezewa likizo ya uzazi na imejipangaje kuwasaidia gharama za vifaa za kujifungulia, pamoja na huduma za kutokomeza suala la akina mama kuzaa watoto njiti.Akijibu maswali hayo, Dk Ndugulile amesema Sheria ya Kazi ya Mwaka 2004 iliyofanyiwa marekebisho mwaka 2015, inaelekeza kuwa mama aliyejifungua mtoto mmoja, apewe likizo ya malipo ya siku 84 na siku 100 kwa mama aliyejifungua mtoto pacha.Amesema sheria hiyo, pia imeweka wazi kuwa mama anayenyonyesha anatakiwa kupewa saa mbili kwa siku ili apate muda wa kunyonyesha. Serikali haina mpango wa kuongeza muda wa likizo ya uzazi kwa sasa,  alisema.Alieleza kuwa serikali imeendelea kutekeleza Sera ya Afya ya Mwaka 2007 ya kutoa huduma bila malipo kwa makundi maalumu, akiwemo wajawazito na mwongozo wa uchapaji, unaeleza wazi kuwa kundi hili halipaswi kugharamia huduma za afya pale wanapohitaji. Hivyo basi, wizara inafanya juhudi kubwa katika kuboresha huduma kwa akina mama wajawazito hususani wanapojifungua kwa kutumia njia mbalimbali,  amesema.Amesema kwa sasa wizara inatekeleza mkakati wa kuboresha afya ya uzazi na mtoto yaani One Plan II 2016-2020, ambao umeweka vipaumbele mahsusi vya kuboresha afya ya watoto wachanga wakiwemo watoto njiti nchini.Amesema kwa mwaka wa fedha 2018/19, wizara imetenga Sh bilioni 22.5 kwa ajili ya huduma za wajawazito na kwa mwaka wa fedha 2019/20, inatarajia kuomba idhini ya Bunge kutumia Sh bilioni 29.5 kwa ajili ya kundi hilo. Hata hivyo, hakuna akina mama wanaojifungua walioripotiwa kukosa huduma za dawa na vifaa tiba kabla na baada ya kujifungua kwenye vituo vya serikali,  amesema.Ameweka wazi kuwa serikali imeendelea kujikita katika afua mbalimbali kwa lengo la kudhibiti visababishi vya kuzaliwa watoto njiti, ikiwamo kuhakikisha mama kuhudhuria kliniki mapema mara tu anapohisi kuwa na ujauzito.