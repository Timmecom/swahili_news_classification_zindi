 APR FC imetwaa taji la michuano ya Kombe la Ubutwari kwa mara ya pili mfululizo baada ya kutoka suluhu dhidi ya SC Kiyovu katika mchezo uliofanyika mwishoni mwa wiki iliyopita kwenye Uwanja wa Amahoro mjini hapa.Timu hiyo ya jeshi ilitetea taji la michuano hiyo ya kila mwaka baada ya kujikusanyia pointi saba kati ya tisa zilizokuwa zinahitajika, ikiwa imepata pointi moja zaidi ya mshindi wa pili, Polisi ambayo iliisambaratisha Mukura 4-1, katika mchezo mwingine uliofanyika mwishoni mwa wiki iliyopita.Pamoja na mvua kubwa iliyokuwa ikinyesha, timu hizo zilicheza kwa kasi, lakini APR walionekana kuwa wazuri zaidi na mara kadhaa walilikaribia lango la wapinzani wao na kutaka kufunga, lakini washambuliaji wake, Djabel Manishimwe na Lague Byiringiro walipoteza nafasi hizo. Mchezaji wa SC Kiyovu, Emmanuel Ruremesha naye nusura afunge mwishoni mwa kipindi cha pili, lakini alizuiwa na Umar Rwabugir ambaye alikuwa mahiri katika lango la APR.Katika mahojiano baada ya mchezo huo, Ruremesha alikiri kikosi chake kukosa nafasi nyingi, lakini aliwataka kuelekeza akili zao katika mechi zijazo.  Wachezaji wangu walishindwa kabisa kutumia nafasi walizopata.   Tulistahili kufanya vizuri zaidi, lakini tulishindwa kufanya hivyo. Sasa nguvu na akili zetu tutazielekeza katika mechi zijazo.  Kiyovu, ambayo ilimaliza ya tatu ikiwa na pointi nne, itaanza kampeni zake za michuano ya Kombe la Amani 2020 kwa kucheza dhidi ya mabingwa watetezi AS Kigali leo. Katika mchezo mwingine, Polisi ilitoka nyuma na kuichakaza Mukura kwa mabao 4-1 wakati timu hiyo ikimaliza ya pili katika michuano hiyo.