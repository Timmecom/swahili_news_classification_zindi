 Kutokana na hali hiyo, wizara hiyo kwa kushirikiana na Shirika Hodhi la Mali za Mashirika ya Umma nchini (CHC), pamoja na wadau inaandaa mapendekezo ya hatua za kuchukua dhidi ya wawekezaji hao.Naibu Waziri wa Kilimo, Chakula na Ushirika, Adam Malima aliyasema hayo jana bungeni wakati akijibu swali la msingi la Mbunge wa Mtambile, Masoud Abdallah Salim (CUF).Salim alitaka kujua Serikali ina mpango gani kutatua tatizo la viwanda vya korosho vya mikoa ya Lindi na Mtwara vilivyobinafsishwa na kupewa mwekezaji ambaye ameshindwa kuviendeleza.Malima alisema,  hatua za kupata ufumbuzi wa suala hili ni hatua inayoshirikisha idara mbalimbali za serikali, pia ikumbukwe maeneo mengi yaliyobinafsishwa kuna matatizo yanayofanana, hivyo maamuzi ya masuala haya ni mapana na yana athari kwa wawekezaji wengine ambao hawajakidhi makubaliano ya awali ya uwekezaji. Alisema tathmini iliyofanywa na wizara yake imebaini kuwa wawekezaji wengi wa viwanda vya korosho wameshindwa kutekeleza mikataba ya mauzo kutokana na sababu mbalimbali ikiwemo fedha za uendeshaji.Alitaja sababu nyingine kuwa ni ukosefu wa umeme wa uhakika na viwanda kutumia teknolojia ya zamani na kwamba kutokana na tathmini hiyo serikali, CHC na wadau wengine inaandaa mapendekezo ya hatua za kuchukua dhidi ya wawekezaji hao.Malima alisema mapendekezo ya awali ya wizara hiyo ni kama mwekezaji ameshindwa kuendeleza rasilimali aliyokabidhiwa na Serikali kinyume na makubaliano ya mkataba, mali hiyo irudishwe, ifanyiwe tathmini upya, itangazwe ili kupata mwekezaji mwingine mwenye uwezo.Alisema pamoja na Bodi ya Korosho kuandaa Mkakati wa Ubanguaji korosho unaolenga ujenzi wa viwanda vidogo na vikubwa katika maeneo ya Lindi, Tunduru na Mtwara, ni azma ya serikali kuhakikisha viwanda hivyo vinazalisha kwa ufanisi ili kuisukuma mbele sekta ya kilimo.