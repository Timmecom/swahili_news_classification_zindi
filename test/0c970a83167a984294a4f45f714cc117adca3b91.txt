 KIKAO cha Halmashauri Kuu ya Taifa (NEC) ya CCM, kimeridhia Munde Tambwe kuwa Mjumbe wa Kamati Kuu ya CCM, ambaye awali aliteuliwa na Kamati Kuu.Pia Halmashauri Kuu hiyo ya CCM imefanya uteuzi wa wagombea wa nafasi za umeya katika Manispaa za Mtwara Mikindani na Ilala mkoani Dar es Salaam, ambapo kwa Mtwara Mikindani aliyeteuliwa ni Geofrey Mwanichisye na kwa Ilala ni Omary Kumbilamoto.Hayo ni kwa mujibu wa taarifa ya Katibu wa Itikadi na Uenezi wa CCM, Humphrey Polepole, iliyotolewa Dar es Salaam jana kuhusu vikao vya NEC na Kamati Kuu, vilivyofanyika juzi na jana chini ya Mwenyekiti wa Taifa wa CCM, Rais Joseph Magufuli.Kuhusu kikao cha NEC, taarifa hiyo ilisema wajumbe wa NEC walipongeza wanachama wa CCM na viongozi, kwa kazi nzuri ya kufuatilia utekelezaji wa Ilani ya CCM kote nchini.Pia, wajumbe wa NEC waliipongeza Serikali za CCM za Jamhuri ya Muungano wa Tanzania chini ya Rais Magufuli na Serikali ya Mapinduzi ya Zanzibar (SMZ) chini ya Rais Ali Mohamed Shein, kwa utekelezaji mzuri wa Ilani na unaokwenda na wakati, huku tukiwa tumepata mafanikio makubwa ya kuimarisha kiwango cha ukuaji wa uchumi wa asilimia 7.1 na 7.3.Kuhusu uchaguzi, NEC ilifanya uchaguzi wa kujaza nafasi moja, iliyokuwa wazi ya mjumbe wa Kamati Kuu na kuteua wanachama wa CCM, wanaoomba dhamana ya uongozi katika Chama, Jumuia na Serikali.Mbali na uteuzi wa Munde Tambwe na wagombea Umeya wa Mtwara Mikindani na Ilala, NEC iliwapendekeza wanachama kadhaa wakashiriki katika uchaguzi katika ngazi za uongozi katika Chama na Jumuia kama ifuatavyo:-Nafasi ya ujumbe wa Halmashauri Kuu ya Taifa (NEC) Mkoa wa Kaskazini Pemba ni Omar Zubeir Mbwana, Elizabeth Andrea Mihale na Abdulrahman Makame Shake.Nafasi ya ujumbe wa NEC Mkoa wa Mkoa wa Kusini Unguja ni Makame Omar Makame, Othman Ali Maulid na Suleiman Ame Vuai (Kibeni).Nafasi ya Katibu wa Siasa na Uenezi Mkoa wa Arusha waliopendekezwa ni Bakari Msangi, Gerald Munisi na Elipokea Urio na nafasi ya Mwenyekiti wa Umoja wa Vijana wa CCM Mkoa wa Arusha ni Selemani Msuya, Lovety Philemon na Omary Lumato.Kwa nafasi ya Mwenyekiti wa CCM Wilaya ya Pangani Mkoa wa Tanga waliopendekezwa ni Abdallah Abdi, Pili Omar na Rajab Abdallah.