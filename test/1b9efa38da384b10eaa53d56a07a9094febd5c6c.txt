 HOSPITALI ya Taifa ya Muhimbili (MNH) inatarajia kuanza kutoa huduma ya upandikizaji wa uloto (awali ilikuwa ikiitwa uboho) mwezi Desemba, mwaka huu. Mkuu wa Huduma za Tiba wa hospitali hiyo, Hedwiga Swai alisema hayo Dar es Salaam jana.Alisema hospitali hiyo imeanza mchakato wa kufanikisha upasuaji huo kwa kuwapeleka nchini India madaktari wake bingwa kwa masomo ya mwezi mmoja katika Hospitali ya Appolo iliyopo Chennai. Alisema, madaktari bingwa wanaopelekwa India, watatu ni wa magonjwa ya damu, watatu wa maabara, wahandisi watatu na kati yao kuna mtaalamu wa ufundi, mtaalamu wa ujenzi na wa vifaa tiba na mtaalamu wa fedha na manunuzi.Alisema mtaalamu wa fedha, anakwenda kujifunza kuhusu gharama halisi za utoaji wa huduma hiyo na wa manunuzi, atafanya uchambuzi yakinifu wa dawa na vitendanishi vinavyotumika na kujua upatikanaji wake ili huduma hiyo itakapoanza kusiwe na changamoto ya upatikanaji wa vifaa tiba. Alisema wataalamu hao, watarejea nchini mwishoni mwa Julai kuanza maandalizi ya utolewaji wa huduma hiyo Desemba.Alisema gharama za kuwapeleka wataalamu hao kwenye mafunzo ni Sh milioni 91, ikijumuisha gharama za mafunzo, nauli na fedha za kujikimu na kuwa Hospitali ya Taifa ya Muhimbili ndiyo itakayolipa fedha hizo. Alisema huduma hiyo ikianza, Muhimbili itahudumia watu wengi zaidi. Alibainisha kuwa kwa sasa wenye uhitaji wa huduma hiyo ni wagonjwa 130 mpaka 140.Kuhusu gharama, alisema wanaokwenda kutibiwa nje ya nchi ni Sh milioni 200 kwa anayepandikizwa uloto kutokea kwa ndugu yake, wakati kwa anayepandikizwa wa kwake mwenyewe hugharimu hadi Sh milioni 150. Alisema:  Kwa mwaka, watu 130 hadi 150 wanahitaji huduma hii na theluthi mbili ya wagonjwa hufariki dunia kila mwaka kwa kukosa huduma hiyo ambayo gharama yake ni kubwa. Hivyo kama ikianza kutolewa katika hospitali hii itapunguza idadi ya vifo na pia itaipunguzia serikali gharama ya kupeleka wagonjwa kutibiwa nje ya nchi.  Pia gharama za tiba zitapungua kwa asilimia 50 kutokea kwenye gharama za kutibia nje ya nchi hivyo Muhimbili imejipanga kuhudumia wagonjwa wote wa ndani na nje ya nchi watakaokuja kutibiwa kuanzia mwezi Desemba.  Aliongeza kuwa hadi sasa wauguzi watatu, wataalamu wa saratani ya watoto watatu, mfamasia mmoja na wataalamu wengine wawili wa damu, wamepata mafunzo ya huduma hiyo katika Hospitali ya Apollo, New Delhi kwa miezi mitatu.Dk Hedwiga alibainisha kuwa kwa nchi za Afrika Mashariki na Kati, huduma hiyo itakuwa ikipatikana Muhimbili pekee na hivyo hospitali hiyo imejipanga kuwahudumia pia wagonjwa kutoka nchi za jirani. Serikali imetoa Sh bilioni 6.2 ambapo Sh bilioni 3.7 kati yake zimetumika kufanya maandalizi ya ununuzi wa vifaa na uwekaji wa miundombinu ya kutolea huduma hiyo.Akizungumzia huduma ya uloto, alibainisha kuwa ni huduma ya kupandikiza chembechembe mama za kuzalisha damu, ambazo hupatikana kwenye uloto au kutokea kwenye chembechembe mama kwenye kitovu cha mtoto mchanga au kondo la nyuma la mama. Alisema njia inayotumika zaidi ni ya kupandikiza chembechembe mama za damu kutokea kwenye uloto. Dk Stella Rwezaura ambaye ni Mkuu wa Kitengo cha Magonjwa ya Damu katika hospitali hiyo, alibainisha kuwa upandikizwaji wa uloto utawasaidia wagonjwa wote wanaopatwa na changamoto ya damu hasa zitokanazo na saratani.