 CHUO Kikuu cha Dar es Salaam (UDSM) kimebuni mashine ya kukausha dagaa, lengo likiwa ni kupunguza kiwango cha bidhaa hiyo kinachoharibika lakini pia kupunguza maambukizi ya magonjwa kutokana na njia inayotumika kukaushia.Mhadhiri kutoka UDSM, Dk Lilian Kaale alisema hayo katika banda la chuo hicho lililoko katika Maonesho ya 43 ya Biashara ya Kimataifa (DITF) yanayoendelea katika viwanja vya Mwalimu Nyerere, barabara ya Kilwa jijini Dar es Salaam.Alisema kwa kuanzia mashine hiyo itapelekwa kwa wananchi katika eneo la Rufiji ili kuwafundisha namna ya kuziona fursa katika uzalishaji wa bidhaa hiyo na kuweza kuwaongezea kipato zaidi, huku ikipunguza hasara kwa kuharibika haraka. Ukienda Mafia utawakuta wavuvi wakitumia ndoo zilizotobolewa na kutiririsha maji kwa madai kuwa wanaosha na kuchuja maji dagaa hao halafu wakianika chini wakitegemea joto la jua pekee kwa ajili ya kukausha, alisema na kuongeza kuwa hali hiyo inaweza kuchangia kuwepo kwa maambukizi ya magonjwa kwa walaji. Aidha, alisema hali hiyo pia inaweza kusababisha dagaa hao kuoza na kusababisha hasara kubwa kwa wavuvi.Dk Kaale alisema lengo la kubuni mashine hiyo ni kulinda virutubisho vilivyomo katika dagaa, kulinda chakula na hata kuwa na chakula salama na kupunguza upotevu wa chakula hususani katika sekta ya samaki.Kuhusu mashine hiyo, alisema ina ngazi 10 kila moja ikiwa na uwezo wa kuweka kilo nne za dagaa, hivyo kwa awamu moja wanaingia dagaa kilo 40 zikikaushwa kwa saa moja. Alisema endapo dagaa watakaushwa vyema na kuhifadhiwa pasipo sehemu yenye kupitisha hewa, wana uwezo wa kukaa kwa miezi mitatu hadi sita na bila kukaushwa vyema watakaa kwa wiki moja peke yake, zaidi ya hapo wataharibika. Alisema mashine imebuniwa kwa miezi saba na ni teknolojia ya kwanza nchini ya aina hiyo.