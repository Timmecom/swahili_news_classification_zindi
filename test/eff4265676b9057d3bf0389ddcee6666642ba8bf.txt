 KOCHA wa Simba SC Patrick Aussems amezipata mbinu za wapinzani wake AS Vita ya Jamhuri ya Kidemokrasia ya Kongo (DRC) kwa ajili ya kuwamaliza mapema katika mchezo dhidi yao utakaochezwa mwishoni mwa wiki hii.Wekundu hao baada ya kupata pointi tatu katika mchezo wa kwanza dhidi ya JS Saoura ya Algeria, hatua ya makundi Ligi ya Mabingwa Afrika, wanatarajia kucheza mchezo dhidi ya timu hiyo ya DR Kongo Jumamosi.Simba ilishinda 3-0 Jumapili kwenye Uwanja wa Taifa. Kocha amekuwa akitizama mikanda mbalimbali ya video ya michezo ya AS Vita, amekuwa akiwafuatilia hata katika mchezo dhidi ya Al Ahly aliwatizama kujua mbinu zao, na kujipanga vizuri kwa mchezo ujao, amesema Mtendaji Mkuu wa Simba Crescentius Magori.Magori amesema wakati Aussems anajipanga kimbinu, viongozi wanajiandaa kimkakati kwa kuhakikisha wanakuwa vizuri ndani na nje ya uwanja katika mchezo huo wa ugenini. Tunajipanga kwenda Kinshansa tukijua wazi aina ya timu tunayokwenda kukutana nayo ni ngumu, ilifika fainali Kombe la Shirikisho Afrika, kwa hiyo mechi yetu haitakuwa rahisi ni lazima kujipanga kimkakati ndani na nje ya uwanja,  alisema.Wekundu hao wa Msimbazi wanatarajiwa kuwafuata AS Vita Alhamisi ya wiki hii tayari kwa mchezo huo.Katika Kundi D, Simba ndiye kinara kwa pointi tatu na mabao matatu iliyopata dhidi ya JS Saoura katika mchezo uliochezwa mwishoni mwa wiki Jijini Dar es Salaam.Anayefuatia ni Al Ahly iliyopata ushindi katika mchezo uliopita dhidi ya AS Vita wa mabao 2-0. Ikifuatiwa na AS Vita na Saoura, ambazo hazina pointi baada ya kupoteza michezo yao iliyopita.Mchezo ujao huenda ukawa mgumu hasa kwa Simba, kwani inakwenda kukutana na Vita ambayo haina pointi na itahitaji matokeo mazuri nyumbani kwake kujiweka katika nafasi nzuri.