 MIKOA 11 inatarajiwa kushiriki michuano ya vishale ya klabu bingwa Taifa inayotarajiwa kuanza Julai 26 hadi 28 wilayani Biharamulo, Kagera. Michuano hiyo itatanguliwa na mkutano mkuu utakaofanyika Julai 25 ambapo wajumbe wote watashiriki.Mikoa inayotarajiwa kushiriki katika mashindano hayo yaliyoandaliwa na Chama cha vishale Tanzania (TADA) kwa kushirikiana na chama cha vishale mkoa Kagera (KRDA) ni Arusha, Mwanza, Tanga, Dar es Salaam, Mara, Tabora, Dodoma, Morogoro, Mbeya na mwenyeji Kagera.Akizungumza jijini hapa jana, Katibu mkuu TADA, Victor Kimambo alisema, michuano hiyo itashirikisha mikoa 11 ambayo ni wanachama wao na kwamba michezo hiyo imegawanyika katika sehemu tatu timu za mikoa, washindi kila mkoa na pia michezo ya mtu mmoja mmoja na kikundi. Tunategemea ushiriki utakuwa mkubwa licha ya changamoto ya hali ya uchumi, kwani bado chama cha taifa hakijajiweza ingawa wenyeji walioandaa kupata udhamini na shindano limedhaminiwa kwa Sh milioni mbili ambazo pia zitatumika katika zawadi na katika kuongeza hamasa TADA imeweka kiingilio kidogo ili kuboresha shindano na kuimaraisha mfuko wa chama,  alisema Kimambo.Alisema kiingilio kwa wanawake na wanaume itakuwa Sh 10,000 (timu), Sh 6,000 (wachezaji wawili wawili) na Sh 3,000 kwa mchezaji mmoja. Alisema maandalizi mpaka sasa yanaenda vyema kwani mwamko ni mkubwa na kila mkoa utawakilishwa na wachezaji sita hadi 10 na idadi inaweza kuongezeka. Lengo kuu ni kuandaa timu kwa ajili ya michezo itakayofanyika Uganda mwezi wa tisa mwaka huu hii itasaidia kujiweka sawa kwenda kuongeza ushindani na kutetea ushindi tuliopata katika michuano ya Afrika mashariki iliyofanyika mwezi wa nne,  alisema Kimambo.