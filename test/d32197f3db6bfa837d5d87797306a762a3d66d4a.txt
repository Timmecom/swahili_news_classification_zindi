 KOCHA wa Singida United, Fredy Minziro amesema wamepania kutia  mchanga  sherehe za ubingwa wa Simba kwa kuifunga katika mechi ya leo.Singida United itaikaribisha Simba kwenye uwanja wa Namfua Singida, katika mechi ambayo Simba ikishinda itatangaza ubingwa ikiwa na mechi mbili mkononi. Mabingwa hao watetezi wana pointi 88, wakishinda leo watafikisha pointi 91 ambazo hazitafikiwa na timu yoyote.Yanga inayoshika nafasi ya pili kwenye msimamo ina pointi 83 ina uwezo wa kufikisha pointi 89 katika mechi zake mbili zilizosalia. Akizungumza na gazeti hili kwa simu jana, Minziro alisema wanajua Simba wamepania kushinda mchezo huo, lakini wao (Singida) wamepania kuwatilia mchanga sherehe zao za ubingwa kwa kuwafunga. Alisema Singida wamejipanga vizuri kwa mchezo huo, hivyo wana uhakika leo watafanya kile kisichotarajiwa na wengi. Tunajua fika wapinzani wetu wapo kwenye mbio za kusaka ubingwa na wana wachezaji wazoefu na wanaoweza kubadili matokeo wakati wowote na sisi kwa upande wetu tunatamani kupata pointi tatu katika uwanja wetu zitakazotuweka kwenye nafasi za juu kwenye msimamo wa Ligi Kuu,  alisema Minziro. Katika mechi ya kwanza kuzikutanisha timu hizo msimu huu, Singida ilifungwa mabao 3-0 kwenye Uwanja wa Taifa Dar es Salaam.Simba msimu uliopita ilitangaza ubingwa mbele ya Singida walipokaribishwa kwenye uwanja huo wa Namfua, je hilo litajirudia na msimu huu, tusubiri. Kwa upande wake kocha wa Simba, Patrick Aussems alisema ushindi walioupata kwenye mchezo wa juzi dhidi ya Ndanda ni maandalizi ya mchezo wa leo dhidi ya wapinzani wao wakiwa na jukumu moja la kusaka ushindi ili watangaze ubingwa. Tupo kwenye wakati mugumu wachezaji wangu nimewaambia wasicheze mpira wa nguvu kuepuka majeraha yanayoweza kuwasababishia kukosa mchezo unaokuja, ila wakiwa uwanjani wanakuwa na jukumu moja la kuhakikisha timu inapata pointi tatu,  alisema Aussems  Uchebe . Kwenye msimamo, Singida wanashika nafasi ya tisa kwa hazina ya pointi 45, walizozisaka kwenye mechi 36 huku wakiwa na jukumu gumu la kujipanga kujinasua kutoka kwenye ukanda wa kushuka daraja.