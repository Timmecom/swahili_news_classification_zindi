 KATIKA kuunga mkono juhudi za Serikali ya Awamu ya Tano katika masuala ya elimu mkoani Mwanza, Benki ya DTB Tawi la Mwanza imetoa msaada wa mifuko 200 ya saruji kwa Halmashauri ya Jiji la Mwanza na Manispaa ya Ilemela mkoani Mwanza.Mifuko hiyo ya saruji yenye thamani ya Sh milioni 3.3 ilitolewa ili kusaidia katika ujenzi wa miundombinu ya matundu ya vyoo na madarasa. Meneja wa DTB tawi la Mwanza, Nabeel Alnoor , aliikabidhi mifuko hiyo ya saruji kwa wabunge wa Ilemela, Dk Angelina Mabula na Mbunge wa Nyamagana Stanslaus Mabula ambao walisema msaada huo umetolewa na benki hiyo kwa wakati muafaka.Alnoor alisema benki hiyo imeamua kutoa msaada huo ikiwa ni sehemu ya mchango wake kwa jiji la Mwanza na manispaa ya Ilemela katika kusaidia kwenye shughuli za maendeleo hususani ujenzi wa miundombinu ya shule na afya.  Tunachukua fursa hii kuushukuru uongozi wa jiji la Mwanza, Manispaa ya Ilemela na Mkoa wa Mwanza kwa ujumla kwa kutupa nafasi ya kuwahudumia wananchi, na kama benki tumeona tutoe mifuko hii ya saruji kama mchango wetu kwa jamii,  alisema.Akizungumza mara baada ya kupokea mifuko hiyo 100 ya saruji, Mbunge wa Nyamagana Stanslaus aliushukuru uongozi wa benki hiyo kwa msaada huo, ambapo alisema saruji hiyo itakwenda kusaidia ujenzi wa matundu ya vyoo kwa shule za msingi Nyabulogoya, Nyegezi na Buhongwa na kuomba benki, mashirika na taasisi zingine za fedha kuiga mfano ulioneshwa na benki hiyo.Akipokea msaada huo, mbunge wa Ilemela, Dk Angelina aliushukuru uongozi wa benki hiyo kwa msaada huo ambao utasaidia katika kuongeza ujenzi wa vyumba vya madarasa, ambapo kwa sasa manispaa ya Ilemela ina upungufu wa vyumba vya madarasa 84.  Naomba taasisi zingine ziige mfano huu ulionyeshwa na wenzetu wa DTB benki kwani mahitaji bado ni makubwa, alisema.