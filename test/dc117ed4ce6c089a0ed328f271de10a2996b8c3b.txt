 SAFARI ya kihistoria ya Tanzania ya kutaka kuzalisha umeme katika maporomoko ya Mto Rufiji iliyoanza tangu miaka ya 1970, imeanza kuzaa matunda baada ya serikali kuingia mkataba wa ujenzi wa mradi huo na Kampuni ya Kikandarasi ya J.V. Arab Contractors/ El Sewedy Electric kutoka nchini Misri.Akielezea historia ya mradi huo wakati wa hafla ya utiaji saini kati ya Tanzania na Misri iliyofanyika Ikulu jijini Dar es Salaam jana, Rais John Magufuli alisema katika kipindi cha kuanzia mwaka 1976 hadi 1980, Serikali ya Tanzania na Norway, zilifanya upembuzi yakinifu na kubaini kuwa mradi huo una uwezo wa kuzalisha megawati 2,100.Rais Magufuli alisema kuwa pamoja na upembuzi huo, serikali haikuweza kuutekeleza mradi huo kwa zaidi ya miaka 40 kutokana na sababu mbalimbali, ikiwemo ukosefu wa fedha.Alisema baada ya serikali ya awamu ya tano kupata fedha, ndipo iliamua kutangaza zabuni ya kumpata mkandarasi wa kujenga mradi huo kwa gharama ya Sh trilioni 6.558 na utazalisha megawati 2,115.Kwa mujibu wa Rais Magufuli, asilimia 15 ya malipo ya awali ya mradi huo ipo na serikali iko tayari kulipa hata sasa. Kutokana na uhakika huo wa fedha, alimtaka mkandarasi huyo kukamilisha ujenzi wa mradi huo ndani ya muda uliowekwa na ikiwezekana akamilishe mapema zaidi. Alisema baada ya kutangaza zabuni hiyo, kampuni mbalimbali kutoka Ulaya, Marekani na Afrika zilijitokeza kuomba zabuni, lakini kampuni ya J.V Arab Contractors/El Sewedy Electric ya Misri ndiyo ikaibuka mshindi. Mradi huu utakamilika katika kipindi cha miezi 42 sawa na miaka 3.5; tathmini ya awali inaonesha baada ya kukamilika, mradi huu utakuwa na uwezo wa kuzalisha umeme kwa zaidi ya miaka 60 na utasaidia bei ya umeme kushuka ili kuwasaidia wananchi katika shughuli zao za maendeleo, lakini pia kukuza sekta ya viwanda, kilimo na uvuvi,  alieleza Rais Magufuli.Alisema kwa kuzingatia urafiki wa muda mrefu uliopo kati ya Tanzania na Misri tangu ulivyoasisiwa na Baba wa Taifa, Mwalimu Julius Nyerere na mwenzake wa Misri Gamal Nasser, Tanzania iliona vyema iendelee kuheshimu urafiki huo kwa kutotumia maji ya Mto Nile kuzalisha umeme ambao ni tegemeo kubwa kwa maendeleo ya Misri, badala yake ikaamua kuutumia Mto Rufiji.Rais Magufuli alisema Tanzania ina vyanzo vingi vya kuzalisha umeme kama vile chanzo cha maji, gesi asilia, makaa ya mawe, upepo, urani, jua pamoja na jotoardhi. Alisema baada ya serikali yake kufanya tafakari ya kina, imeona ni vyema kuzalisha umeme mwingi kwa kutumia chanzo cha maji ya Mto Rufiji kwa kuwa ni chanzo cha uhakika, gharama za utekelezaji na uzalishaji wake ni nafuu.