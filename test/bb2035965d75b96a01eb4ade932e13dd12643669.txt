 Naibu Katibu Mkuu Wizara ya Ujenzi, Uchukuzi na Mawasiliano, Dk Jim Yonazi amepongeza kazi za ubunifu zinazofanywa na wanafunzi wa Chuo cha Teknolojia Dar es Salaam (DIT) huku akisema jitihada hizo zitasaidia kuivusha nchi nchi kwenye uchumi wa viwanda.Ameyasema hayo leo alipotembelea maonesho ya kazi za wanafunzi hao, ikiwa ni utaratibu wa chuo hicho kuandaa maonesho siku moja kabla ya mahafari. Mahafari yatafayika kesho, Jumamosi, chuoni hapo ambapo mgeni rasmi anatarajiwa kuwa Waziri wa Elimu, Sayansi, Teknolojia na Mafunzo ya Ufundi, Prof Joyce Ndalichako."Nimeshuhudia ubunifu wa aina mbalimbali ikiwemo mashine za uchimbaji madini na upasuaji miamba. Nimeona pia Teknolojia mpya na ya bei nafuu ya kilimo cha umwagiliaji na usambazaji maji majumbani. Ubunifu huu wote una mchango mkubwa kwa maendeleo ya taifa hasa kipindi hiki cha kuelekea uchumi wa kati. Nakipongeza chuo na wanafunzi kwa ujumla," amesema Naibu Waziri.Mwanafunzi Teresia Masimo aliyebuni mashine ya kusambaza maji kutoka chanzo chochote cha maji amesema ubunifu huo pia umelenga kuwapatia nafasi wanawake, hasa wa vijijini kujikita katika shughuli nyingine za kimaendeleo badala ya kupoteza muda mwingi kutafuta maji kwa matumizi ya majumbani.Amesema mashine hizo zimelenga kuchukua nafasi ya zile zinazotumia umeme baada ya kugundua kwamba za umeme ni gharama kubwa ikilinganishwa na alizobuni yeye, ambazo nguvu yake ni maji na si umeme."Teknolojia hii ina uwezo wa kupekeleka maji popote anapohitaji mtumiaji, iwe mlimani au eneo tambarare. Wingi wa maji utategemea ukubwa wa bomba alizofunga muhitaji," amesema. 