 KOCHA Mkuu wa timu ya soka ya Uganda chini ya miaka 17, Peter Onen amekitabiria makubwa kikosi cha timu ya taifa ya vijana cha Tanzania, Serengeti Boys katika michuano ya Mataifa ya Afrika itakayofanyika nchini mwakani. Akizungumza na waandishi wa habari baada ya mchezo wa fainali, ambao Uganda waliibuka na ushindi baada ya kuifunga Ethiopia 3-1, Onen alisema Serengeti ni timu nzuri na itafika mbali katika michuano ijayo.  Naamini Serengeti ni timu nzuri zaidi yetu hususan katika utimamu wa mwili na kumiliki mpira na hata kama kuna changamoto chache kuna muda mrefu sana wa mwalimu kuweza kurekebisha na kuweza kuwakilisha vema mwakani kwenye mashindano ya Afcon , alisema. Aidha, Onen alisema Uganda na Tanzania zitawakilisha vema na kuwaahidi watu wa Afrika mashariki kuziunga mkono timu hizo kwa lengo la kupeperusha vizuri ukanda huu wa Afrika Mashariki. Pia Onen alisema kuna haja ya kuwatunza vizuri hawa wachezaji wetu ili waje kuwa tegemezi kwa Taifa kwa siku za usoni na si kwaajili ya mashindano haya tu.