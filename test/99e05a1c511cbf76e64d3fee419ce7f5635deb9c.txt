 HALMASHAURI ya Manispaa ya Singida imepanga kufunga kamera za ulinzi (CCTV) kwenye maeneo mbalimbali ya mji huo ili kuimarisha ukusanyaji wa mapato.Hatua hiyo imeelezwa kuwa licha ya kudhibiti mapato, pia itasaidia kuleta ufanisi na kuboresha utendaji kazi wa wakusanya ushuru wote, hivyo kuinua mapato ya manispaa hiyo.Akitoa taarifa yake katika Kikao Maalumu cha Baraza la Madiwani kilichoketi kujadili na kupitisha mapendekezo ya bajeti kwa mwaka wa fedha 2019/2020, Mkurugenzi wa Manispaa ya Singida, Bravo Lyapembile alisema kuwa jumla ya Sh milioni 20 zimetengwa kwa ajili ya ununuzi na ufungaji kamera za ulinzi. Tumetenga Sh milioni 20 kwa ajili ya CCTV, lakini kamera hizo si kubwa kiasi cha kuangalia kila mahali. Kwa kuanzia, kamera zitafungwa maeneo muhimu tu, hasa stendi kuu ya mabasi ili kuona kama fedha zinazokusanywa hapo zinalingana na magari au watu wanaoingia na kutoka,  alifafanua.Mwenyekiti wa Chama Cha Mapinduzi (CCM ) Singida Mjini, Lucia Mwiru alisisitiza umuhimu wa manispaa hiyo kununua kamera za ulinzi katika maeneo yote ya vyanzo vya ndani vya mapato ili kuzuia na kuziba mianya ya utoroshaji wa makusanyo ya fedha.Alisema kuwa makusanyo ya fedha hizo ni muhimu kwa ajili ya utekelezaji wa Ilani ya Uchaguzi ya CCM ya mwaka 2015 katika kuleta maendeleo.Naye Mchumi wa Manispaa hiyo, Deus Luziga alieleza baraza hilo kuwa katika mwaka wa fedha 2019/2020, mamlaka hiyo inakusudia kupata jumla ya Sh bilioni 38.18 kutoka vyanzo vyake mbalimbali vya mapato. Kati ya fedha hizo, Sh bilioni 2.3 zitapatikana kutoka vyanzo vya ndani, Sh bilioni 3.5 ni ruzuku kutoka serikali kuu, jumla ya Sh bilioni 5.9 zimepangwa kutumika kwenye matumizi ya kawaida na Sh bilioni 4.09 zitatumika kuhudumia miradi ya maendeleo, alifafanua.Baadhi ya wadau katika Kituo Kikuu cha Mabasi Misuna mjini hapa ambacho ni moja ya nyanzo vikuu ya mapato kwa Manispaa ya Singida, walisema kuwa kamera hizo pamoja na kudhibiti makusanyo zitasaidia kuimarisha ulinzi, ikiwa ni pamoja na wizi wa mali na fedha zinazohifadhiwa hapo.