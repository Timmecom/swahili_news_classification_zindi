 MDHIBITI na Mkaguzi Mkuu wa Hesabu za Serikali (CAG), Profesa Mussa Assad (pichani) ameonesha ushirikiano mkubwa wakati wa kuhojiwa na Kamati ya Kudumu ya Haki, Maadili na Madaraka ya Bunge.Akizungumza na vyombo vya habari jijini hapa jana baada ya kufanya mahojiano na CAG kwa saa 3.40, Mwenyekiti wa Kamati ya Haki, Maadili na Madaraka ya Bunge, Emmanuel Mwakasaka alisema kiongozi huyo alionesha ushirikiano mkubwa katika muda wote wa mahojiano. CAG ameitikia mwito uliomtaka kufika hapa na ameonesha ushirikiano mkubwa katika kujibu maswali tuliyomuuliza. Kamati inaendelea na shauri hili, tukikamilisha tunalipeleke kwa Spika wa Bunge kwa hatua nyingine,  ameAnnbXsema Mwakasaka.Alisema baada ya kufanya mahojiano hayo na CAG tangu saa 5.10 asubuhi hadi 8.50 adhuhuri, watachambua na kuandika ripoti na kuipeleka kwa Spika wa Bunge, Job Ndugai kwa hatua zaidi.Kuhusu vielelezo alivyokuwa navyo CAG, Mwakasaka alisema ni kawaida kwa mtu akiitwa mbele ya Kamati anatakiwa kwenda na vielelezo vyake, hivyo navyo vitafanyiwa na kuingizwa kwenye ripoti hiyo atakayopelekewa Spika.Jana asubuhi, CAG aliitikia mwito wa Spika Ndugai alioutoa Januari 7, mwaka huu mbele ya vyombo vya habari wa kumtaka afike mbele ya Kamati ya Haki, Maadili na Madaraka ya Bunge, kuhojiwa kufuatia kauli yake kuwa,  Bunge ni dhaifu. Profesa Assad aliwasili katika viwanja vya Bunge saa 4:47 asubuhi akiwa katika gari jeupe si lile, lililoandikwa CAG na kupitia katika geti, ambalo linatumiwa na wafanyakazi na Waziri Mkuu, ambapo alikaguliwa katika mashine kama watu wengine wa kawaida.Mara baada ya kuingia getini akiwa amebeba mabegi mawili madogo, alipokelewa na askari kanzu wa Bunge, ambaye aliambatana naye hadi kwenye lango la kuingilia jengo la utawala.Kabla ya kuingia jengo hilo, kama ilivyo desturi, pia alikaguliwa katika mashine na baadaye akaelekezwa mahali pa kuketi katika viti vya mapokezi, akisubiri kupewa maelekezo.Baada ya kuketi alifika na kusalimiana na Katibu wa Spika wa Bunge, Saidi Yakubu ambapo alipatiwa kitabu cha kusaini wageni na baada ya kusaini aliendelea kuketi akisubiri kuitwa kuingia ukumbini.Profesa Assad alitumia muda huo wa takribani dakika 10 hivi kufungua begi lake na kutoa nyaraka mbalimbali akaendelea kuzisoma. CAG aliitwa katika ukumbi wa Spika na kuingia ukumbini saa 5.05 asubuhi na dakika moja baadaye alikuwa tayari amekaa kwenye kiti cha wageni.Akiwa mbele ya wajumbe wa 17 wa kamati hiyo ,wakiongozwa na Mwenyekiti wa Kamati hiyo, Mwakasaka, aliwasha kompyuta mpakato baada ya kusalimia wajumbe wa kamati hiyo. Mwenyekiti wa Kamati hiyo, Mwakasaka alimkaribisha Profesa Assad na kuwaomba waandishi wa habari watoke nje ya ukumbi, kwa kuwa kazi yao ya kupiga picha na kumshuhudia shahidi, ilikuwa imekamilika.Kwa mujibu wa kanuni za Bunge, baada ya kuhojiwa na Kamati hiyo, taarifa ya mahojiano itapelekwa kwa Spika wa Bunge na yeye atakuwa na uamuzi wa kuitisha mikutano na waandishi wa habari au kuliarifu Bunge. Sakata la Profesa Assad na Spika lilianza Desemba mwaka jana, wakati CAG alipohojiwa na Mwandishi wa Idhaa ya Kiswahili ya Umoja wa Mataifa (UN) na akatamka kwamba Bunge ni dhaifu kutokana na kutofanyia kazi hoja ufisadi zinazopelekwa Bungeni na ofisi yake.Ndugai Januari 7, mwaka huu, alifanya mkutano na waandishi wa habari akimtaka CAG kufika mbele ya kamati hiyo kueleza kuhusu kauli yake aliyoitoa wakati anazungumza na Mwandishi huyo. Spika Ndugai alimkata CAG afike Januari 21,mwaka huu, kitendo ambacho ameitikia mwito huo.Hii ni mara ya kwanza kwa Spika kumwita CAG mbele ya Kamati ya Kudumu ya Bunge ya Haki, Maadili na Madaraka ya Bunge, kitendo hicho kinalifanya Bunge la 11 kuandika historia nyingine, baada ya kuwaita viongozi wengine wa juu akiwemo Mkuu wa Mkoa, Paul Makonda na Mkuu wa Mkoa wa Manyara Alexander Mnyeti.Mwakasaka alisema, Kamati inaendelea na kazi yake leo ambapo Mbunge wa Kawe, Halima Mdee atafika mbele ya Kamati hiyo kujibu tuhuma za kuunga mkono kauli ya CAG kuwa Bunge ni dhaifu.