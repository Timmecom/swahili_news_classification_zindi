 MKURUGENZI wa Kampuni ya Kiluwa Steal Group Co. Ltd na Kiluwa Free Processing, Mohammed Kiluwa (50) ameieleza Mahakama ya Wilaya ya Ilala kuwa, hakutoa rushwa kwa Waziri wa Ardhi, Nyumba na Maendeleo ya Makazi, William Lukuvi.Kiluwa alidai hayo jana mbele ya Hakimu Mkazi, Samwel Obasi wakati akitoa ushahidi wake katika kesi ya kutoa rushwa ya Sh milioni 90 kwa Waziri Lukuvi. Akiongozwa na Wakili wa Utetezi, Iman Madega, Kiluwa alidai kwamba Waziri Lukuvi alichukua mkoba uliokuwa na fedha zake na kwamba ndiye aliyezitoa fedha na kuziweka juu ya meza.Kiluwa alidai Julai 14 mwaka huu alipata taarifa kutoka kwa Shabani Selemani kuwa anatakiwa kupeleka hati za viwanja ofisini kwa Waziri Lukuvi na Julai 16, mwaka huu alifanikiwa kufika ofisini kwa Waziri. Alidai kuwa alimkuta Waziri Lukuvi akiwa peke yake na kumuuliza hati zake ziko wapi, naye alijibu kuwa anazo mbia mwenzake, ambaye kwa wakati ule alikuwa amesafiri. Baada ya kumjibu hivyo, Waziri Lukuvi aliniuliza tena swali kuwa hati zangu ziko wapi na nilimjibu kuwa mwenzangu akirudi nitaziwasilisha kwake lakini baada ya majibu hayo Waziri alikaa kimya kama dakika tatu kisha akanyanyuka na kuniuliza kwenye mkoba wangu nimebeba nini,  alidai Kiluwa.Aliendelea kudai kuwa alimjibu kwamba kuna fedha, ambazo anafanya manunuzi ya vitu mbalimbali vya ofisini kwake, na baada ya jibu hilo Waziri aliinuka na kumwambia ampatie mkoba huo. Alidai Waziri Lukuvi alinyanyuka na kuchukua begi hilo na kulifungua kisha alitoa fedha na kuziweka juu ya meza.  Baada ya kuchukua begi nikawa napiga kelele nikisema nisaidieni...Muda mfupi kidogo mlango ulifunguliwa na akaingia mtu mmoja na kuniambia nipo chini ya ulinzi, kabla hajamaliza kusema hayo akaingia mwingine naye akasema nipo chini ya ulinzi nirudi nyuma hatua mbili,  alidai Kiluwa.Alidai baada ya purukushani hizo, Lukuvi alitoka ofisini na kumuacha yeye pamoja na watu hao wawili walioingia na kumuweka chini ya ulinzi, ambapo walianza kujiuliza maswali juu ya nani wamfanye shahidi katika tukio hilo. Katika utetezi huo, Kiluwa aliiomba Mahakama imuachie huru, kwa kuwa si Waziri Lukuvi wala mashahidi wa upande wa mashitaka, walithibitisha mahakamani hapo kuwa alitoa rushwa. Mimi sina hatia naiomba Mahakama iniachie huru mimi na pia inirejeshee mali zangu walizozishikilia, naiomba pia inipatie hati zangu na kuzirudisha katika daftari la msajili,  alidai.  Eneo ambalo tuliomba kwa Rais na kupewa kisha kushughulikia ili tupate hati kama tukiwekeza zaidi ya watanzania 40,000 watapata ajira, lakini naona Waziri Lukuvi kama anakwamisha jambo hili   alidai.Alidai kuwa ana viwanja 73 lakini mpaka sasa ameshapata hati za viwanja 57 tu. Kwamba katika hatua zote za kupata hati hizo, hajawahi kuombwa wala kutoa rushwa. Shahidi wa pili upande wa utetezi, ambaye ni miongoni mwa wamiliki na mwanahisa katika Kampuni ya Kiluwa Free Processing Zone, Jurijs Martinovs alidai mahakamani hapo kuwa Julai 3 mwaka huu alisafiri kupeleka watoto likizo kwa bibi yao nchini Latvia na kurejea Tanzania Agosti 16 mwaka huu.Martinovs aliwasilisha nakala ya pasipoti ya kusafiria, kuonesha kwamba alisafiri na mahakama iliipokea kama kielelezo cha utetezi katika kesi hiyo. Baada ya kusikilizwa utetezi huo, Hakimu Obas aliharisha kesi hiyo hadi Desemba 24 kwa ajili ya kutoa hukumu.Kiluwa anadaiwa kuwa Julai 16, mwaka huu kati ya saa 6 na saa 8 mchana akiwa mkurugenzi wa kampuni hizo mbili, alitoa rushwa ya Dola za Marekani 40,000 ambazo ni sawa na Sh milioni 90 kwa Waziri Lukuvi. Mshitakiwa anadaiwa kutoa fedha hizo kwa lengo la kwamba asiwasilishe hati ya umiliki wa kiwanja namba 57 Block B Kikongo na D Disunyura kilichopo eneo la viwanda lililopo Kibaha mkoani Pwani. Kiluwa yupo nje kwa dhamana.