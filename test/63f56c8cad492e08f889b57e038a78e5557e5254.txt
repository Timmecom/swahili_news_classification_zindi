 SERIKALI ya Rwanda imetangaza kufuta ada za elimu ya chuo kikuu kwa wanafunzi wote watakaojitokeza kusomea shahada ya elimu.Mpango huo unatarajiwa kuanza mwaka kesho na kwamba, dhamira ni kuvutia watu wengi zaidi kusomea ualimu.Aidha, imetoa fursa kwa wanafunzi wa sekondari wanaotaka kuwa walimu, kuwa watakuwa wanalipa nusu ada katika masomo yao ya sekondari, ili mradi wajiandikishe na kutimiza sharti la kusomea na kujiunga na fani ya ualimu.Hayo yamethibitishwa na Mkurugenzi wa Bodi ya Elimu Rwanda (REB), Irenee Ndayambaje.Amesema walimu ambao tayari wapo kazini na wanahitaji kunufaika na mpango huo, watapaswa kufundisha kwa miaka mitatu ama katika shule za msingi au ya awali.  Hawa ni wale watakaokuwa wamehitimu elimu ya juu ya sekondari. Wawe wamefundisha huko ndiko watapata fursa,  alisema.Hayo yamekuja siku chache baada ya Serikali kutangaza ongezeko la asilimia kumi la mishahara ya walimu.Wakati hayo yakitokea nchini Rwanda, nchi nyingine wanachama wa Jumuiya ya Afrika Mashariki (EAC) nazo zimekuwa mstari wa mbele kuhakikisha zinakuwa na walimu wa kutosha na pia kuboresha maslahi yao.Nchini Tanzania kwa mfano, Serikali imekuwa ikitoa mikopo ya asilimia 100 kwa wanaosomea shahada ya kwanza ya ualimu kwa masomo ya sayansi, wakati wengine hukopeshwa kulingana na uhitaji na historia yao ya uwezo kifedha.Waziri wa Elimu, Sayansi na Teknolojia, Profesa Joyce Ndalichako hakupatikana kuzungumzia zaidi juu ya mikopo ya elimu. Huko Uganda, mikopo mara nyingi hutolewa kwa wanaosoma katika vyuo vya umma.