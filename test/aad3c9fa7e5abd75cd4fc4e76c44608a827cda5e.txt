 SERIKALI ya Mapinduzi ya Zanzibar (SMZ) imesema inakusudia kuipitia sheria ya utalii na kuirekebisha, ili itoe nafasi kwa vijana wazalendo kuajiriwa katika miradi ya hoteli za kitalii.Hayo yalisemwa na Waziri wa Habari, Utamaduni, Utalii na Mambo ya Kale, Mahmoud Thabit Kombo, wakati akijibu hoja za michango iliyotolewa na wajumbe wa Baraza la Wawakilishi waliochangia bajeti hiyo.Kombo alisema kwa mujibu wa utafiti uliofanywa unaonesha kwamba ni asilimia 60 ya wananchi walioajiriwa katika sekta ya miradi ya vitega uchumi ikiwemo hoteli za kitalii.Alisema lengo lililowekwa na serikali ni kuona sekta ya utalii inatoa ajira kwa vijana wazalendo asilimia 90 ambayo haijafikiwa hadi sasa.Alisema sekta ya utalii imezalisha ajira za moja kwa moja 33,000 huku zikiwepo ajira ambazo si za moja kwa moja zinazowahusisha wasambazaji wa huduma za vyakula mahotelini 66,000.Akifafanua alisema zipo sababu mbalimbali ambazo zinawafanya vijana kushindwa kuajiriwa katika sekta ya uwekezaji wa miradi ya hoteli za kitalii.Sababu hizo alisema ni pamoja na kukosa sifa na vigezo vya kuajiriwa katika nafasi za juu za uongozi ambazo zinahitaji alisema katika masuala ya uongozi wa hoteli.Nyingine alitaja kuwa ni baadhi ya wananchi waliopo katika miradi jirani ya hoteli za kitalii kutokuwa tayari kufanya kazi katika hoteli hizo kwa sababu ya mila na utamaduni na silka zao.Baadhi ya maeneo ya vijijini wananchi hawataki kufanya kazi katika miradi ya hoteli za kitalii kutokana na imani zao zinazotokana na utamaduni na silka, alisema.Alizitaka taasisi zinazotoa elimu ya masuala ya utalii kuongeza idadi ya wahitimu ili kukidhi mahitaji ya wafanyakazi wenye sifa kuajiriwa katika hoteli za kitalii. Alisema ipo miradi ya hoteli za kitalii inayotarajiwa kukamilika mwaka huu ambapo itahitaji zaidi ya wafanyakazi 1,000.Alisema uwezo wa vyuo vitatu vinavyotoa Elimu ya Mafunzo ya masuala ya Hoteli kwa mwaka hutoa wahitimu 100 tu ambao hawatoshi kuingia katika ajira sekta ya utalii.Wajumbe wa Baraza la Wawakilishi walipitisha makadirio ya bajeti ya Wizara ya Habari, Utamaduni, Utalii na Mambo ya Kale kwa mwaka wa fedha 2018/19 ambapo Sh bilioni 19.4 zimetengwa kwa kazi za kawaida na maendeleo.