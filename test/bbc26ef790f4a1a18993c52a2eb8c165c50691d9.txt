 SERIKALI imesema idadi ya watalii wanaoingia nchini imeongezeka kwa asilimia 13.5.Idadi ya watalii imefikia milioni 1.5 kutoka milioni 1.3 kwa mwaka 2017/18 huku ukiliingizia taifa Dola za Marekani bilioni 2.4.Ukuaji huo umechangiwa na jitihada kubwa za serikali na sekta binafsi zinazoendelea za kutangaza utalii pamoja na uzuri wa vivutio vya utalii nchini. Sekta hiyo imeingiza fedha za kigeni asilimia 25 na kuchangia katika pato la taifa kwa asilimia 17.Katibu Mkuu, Wizara ya Maliasili na Utalii, Profesa Adolf Mkenda alisema hayo jana jijini Dar es Salaam wakati akitoa taarifa ya takwimu za utalii na kuongeza kuwa ukuaji huo ni mara mbili ya watalii wanaofanya utalii duniani.Alisema katika mwaka 2018, Wizara hiyo kwa kushirikiana na Benki Kuu ya Tanzania (BOT), Ofisi ya Taifa ya Takwimu, Kamisheni ya Utalii ya Zanzibar na Idara ya Uhamiaji ilifanya utafiti wa watalii wanaondoka nchini kwa lengo la kupata taarifa zitakazosaidia kuandaa akaunti za taifa na takwimu za mizania ya malipo ya nje.Kadhalika alisema utafiti huo ulilenga kuweka mipango ya sera pamoja na utangazaji utalii, ukifanyika katika vituo vikubwa nane vya kuingilia na kutokea wageni vya viwanja vya ndege vya Mwalimu Julius Nyerere, Kilimanjaro na Abeid Amani Karume na vituo vya mipakani vya Namanga, manyovu, Tunduma, Horohoro na Mtukula.Alisema pamoja na kuongezeka kwa watalii, mapato yatokanayo na utalii yaliongezeka kwa asilimia 7.2 hadi kufikia dola za Marekani bilioni 2.4 kutoka dola za Marekani bilioni 2.3 zilizopatikana mwaka 2017.Profesa Mkenda alisema masoko makubwa 15 yalichukua asilimia 71.8 yakiongozwa na Marekani ambayo ilikuwa ni asilimia 15.6 ikifuatiwa na Kenya na Uingereza.Alisema wastani wa matumizi ya mtalii kwa siku nchini uliongezeka hadi dola za Marekani 193.0 kutoka dola za Marekani 162.0 mwaka 2017, watalii walionunua huduma kwa vifurushi walitumia wastani wa dola za Marekani 331.0 kwa siku na wale ambao hawakununua huduma kwa mfumo huo walitumia wastani wa dola za Marekani 135.0.Profesa Mkenda alisema watalii waliokuja kwa ajili ya likizo na burudani walikuwa asilimia 62.6 na wameendelea kuwa na wastani mkubwa wa matumizi wa dola za Kimarekani 394.0 kwa siku.Alisema wale walionunua huduma kwa vifurushi walitumia wastani wa dola za Marekani 465.0 kwa siku na wasiotumia mfumo huo walitumia wastani wa dola za Marekani 162.0Kwa mujibu wa Profesa Mkenda watalii waliotembelea Tanzania walikaa kwa wastani wa siku 10 katika mwaka 2018, watalii waliokuja kutembelea ndugu na jamaa walikaa kwa wastani wa siku 11. Utalii wa wanyamapori umeendelea kuwa kitovu cha kivutio nchini kwa sababu Tanzania ina hifadhi za wanyama na mapori ya akiba mengi,  alisemaProfesa Mkenda na kuongeza kuwa utangazaji pamoja na miundombinu bora iliyopo kwenye vivutio hivyo imechangia utalii wa wanyamapori kushamiri,  alisema.Hata hivyo, Profesa Mkenda alisema serikali inatarajia kuongeza matangazo ili kuvutia zaidi watalii na kuweza kufikia idadi ya watalii milioni tano kwa mwaka kama ambavyo Rais John Magufuli alivyoagiza.Mkurugenzi wa NBS, Albina Chuwa alisema takwimu hizo za watalii zitasaidia kuboresha sekta hiyo na kufanya uchambuzi wa kina kuimarisha sekta hiyo na kuongeza kuwa kupitia takwimu hizo itasaidia kuweka mipango ya kukusanya mapato zaidi na kwa kushirikiana na taasisi mbalimbali.Kamishna wa Uhamiaji, Idara ya Vibali, Mary Palmer alisema wamekuwa wakisimamia mlolongo mzima na kuhakikisha mgeni anapata huduma jambo linaloboresha sekta hiyo.