 JOPO la madaktari bingwa kutoka Hospitali ya Taifa Muhimbili (MNH), limejiridhisha na vipimo walivyomfanyia Mariam Rajab (25) wa Singida mwenye kidonda mgongoni kuwa anastahili kuanza matibabu katika Taasisi ya Saratani ya Ocean Road (ORCI).Mkuu wa Idara ya Upasuaji ambaye ni Daktari Bingwa wa Upasuaji hospitalini hapo, Ibrahim Mkoma amesema hayo alipokuwa akitoa taarifa kwa waandishi wa habari baada ya kumfanyia mgonjwa huyo vipimo mbalimbali tangu alipofikishwa hospitalini hapo Aprili 18, mwaka huu.Dk Mkoma amesema tangu afike hospitalini hapo Mariam alifanyiwa vipimo hivyo ambapo madaktari walijiridhisha na kile kinachomsumbua ndipo wakaruhusu aanze kupata matibabu ORCI. Mariamu ataanza matibabu Ocean Road kuanzia kesho (leo). Huu ni muendelezo wa matibabu na baadaye atarudi Muhimbili ili tujue ugonjwa wake umefikia hatua gani,  amesema.Alisema kulingana na taratibu za maadili ya kazi yao, ugonjwa unaomsumbua Mariam ni siri ya daktari na mgonjwa mwenyewe.Alivitaja vipimo mbalimbali alivyofanyiwa Mariam kuwa ni vya damu, maabara ikiwa ni pamoja na kuchukua sehemu ya nyama yake kwa ajili ya kubaini ugonjwa, CT Scan ya kichwa na kifua.Kwa upande wake, Mariam aliishukuru serikali na MNH kwa ukarimu waliomuonesha na kuelezea matumaini yake ni kupona kabisa.Jumatano wiki iliyopita Waziri wa Afya, Maendeleo ya Jamii, Jinsia, Wazee na Watoto, Ummy Mwalimu kupitia ukurasa wake wa twitter aliandika kuwa amepata taarifa kuhusu tatizo linalomkabili binti huyo na tayari serikali imechukua hatua za awali za kumsafirisha kutoka Singida hadi Hospitali ya Taifa ya Muhimbili kwa matibabu.Kabla ya taarifa hiyo ya Waziri Ummy, Ofisa Habari wa MNH, Aminiel Aligaesha alituma taarifa kwenye mitandao ya kijamii ya kuomba mawasiliano ya binti huyo ambaye alituma mkanda mfupi wa video kuomba msaada wa kutibiwa kwa kuwa familia yake haina uwezo.Katika mkanda huo mfupi wa video, binti huyo alieleza kuwa anaishi mkoani Singida na familia yake haina uwezo wa kumtibu kwani ana kidonda kikubwa mgongoni mwake.