 Rais John Magufuli amemtumia salamu za rambirambi Mwenyekiti wa kampuni za Said Salim Bakhresa kwa kufiwa na wafanyakazi watano wa vyombo vya habari vya Azam Media kwenye ajali ya barabarani iliyotokea leo saa mbili asubuhi kwenye eneo la Kizonzo katikati ya Igunga na Shelui.Katika ajali hiyo, basi aina ya Toyota Coaster ililokuwa limebeba wafanyakazi wanane wa Azam Media liligongana uso kwa uso na lori.Taarifa ya Mkurugenzi wa Mawasiliano ya Rais Ikulu, Gerson Msigwa imeeleza kuwa, wafanyakazi wa Azam Media walikuwa safarini kutoka Dar es Salaam kwenda kwenye sherehe za uzinduzi wa Hifadhi ya Taifa ya Burigi- Chato.Kwa mujibu wa taarifa ya Msigwa, kwenye ajali hiyo wamekufa watu saba akiwemo dereva na msaidizi wa basi hilo. Nimeshtushwa sana na vifo hivi, nampa pole Mwenyekiti ndugu Said Salum Bakhresa, ndugu wa marehemu wote, Mtendaji Mkuu ndugu Tido Mhando, na wafanyakazi wote wa Azam Media Ltd, waandishi wa habari wote na watu wote walioguswa na vifo hivi  amesema Rais Magufuli.Mtendaji Mkuu wa Azam Media, Mhando amesema, wafanyakazi wanane wa kampuni hiyo walikuwa wanakwenda Chato kwa ajili ya kurusha matangazo mubashara ya uzinduzi wa Hifadhi ya Taifa ya Burigi- Chato, kesho.Amesema, hali za wafanyakazi wawili si nzuri, na kwamba, Shirika la Hifadhi za Taifa (TANAPA) limetoa helikopta itayokwenda kuchukua miili ya marehemu Iramba Singida na majeruhi waliokuwa Igunga kuwapeleka Dar es Salaam.Amesema vifo vya wafanyakazi hao ni pigo kubwa kwa Azam Media hivyo kutakuwa na mabadiliko makubwa kiasi kwenye matangazo yao.