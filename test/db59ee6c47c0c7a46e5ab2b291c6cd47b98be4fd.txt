 TANZANIA na China zimefanya maadhimisho ya miaka 55 ya ushirikiano wa kidiplomasia na kuahidi kuendeleza ushirikiano katika nyanja mbali mbali kwa manufaa ya nchi hizo mbili.Imeelezwa kuwa ushirikiano huo ulioanza Aprili 26, 1964 katika sikukuu ya Muungano na China kuwa kati ya nchi za kwanza kuanza uhusiano wa kidplomasia na Tanzania. Maadhimisho hayo yaliyofanyika kwenye Ukumbi wa Maktaba mpya ya Chuo Kikuu cha Dar es Salaam (UDSM) yaliyohudhuriwa na raia mbali mbali kutoka China na Tanzania, yaliongozwa na Balozi wa China nchini, Wang Ke pamoja na Waziri wa Elimu, Sayansi na Teknolojia, Profesa Joyce Ndalichako, Waziri wa Katiba na Sheria, Dk Augustine Mahiga na Waziri Mkuu mstaafu, Mizengo Pinda na viongozi wengine serikalini.Akizungumza katika hafla hiyo iliyoambatana na burudani kutoka kwa wasanii wa China na Tanzania, mgeni rasmi Profesa Ndalichako alisema urafiki huo umekua kwa miaka hiyo bila kuingiliana na mambo ya ndani kutokana na misingi mizuri ya Rais wa Kwanza wa Tanzania, Julius Nyerere na Kiongozi wa Kwanza wa China, Mao Zedong.