 JUMLA ya hospitali 13 zinazomilikiwa na vikosi vya ulinzi, ikiwamo Jeshi la Ulinzi la Wananchi wa Tanzania (JWTZ), zimeanza kupata mgawo wa dawa kutoka serikali kuu. Hayo yalibainishwa jana hapa katika kikao cha Baraza la Wawakilishi mjini Zanzibar jana na Waziri wa Afya, Hamad Rashid Mohamed.Mohamed alisema Wizara ya Afya imechukua uamuzi huo baada ya kuridhishwa na huduma za vituo hivyo vya afya, ikiwemo hospitali za jeshi. Alisema hayo wakati akiwasilisha makadirio, mapato na matumizi ya bajeti ya Wizara ya Afya.Aliliomba baraza kuidhinisha jumla ya Sh bilioni 88.6. kwa kazi za kawaida na maendeleo. Alisema mgawo wa dawa zinazosambazwa katika vikosi vya ulinzi zitatolewa bure kwa wananchi wanaokwenda kupata huduma za afya. Alizitaja hospitali zilizoanza kupata mgawo wa dawa kuwa ni hospitali ya Ali Khamis Camp ambayo ni kambi ya JWTZ Pemba, Hospitali ya Bububu, Hospitali ya inayomilikiwa na KMKM iliyopo Bububu na hospitali ya JKU ya Saateni.  Hospitali za vikosi vya Ulinzi vya Jeshi na Polisi tumeanza kuvipatia mgawo wa dawa kwa ajili ya hospitali zao na hata zile za vikosi vya SMZ nao wanafaidika na mgao huo,   alisema. Alizipongeza hospitali za vikosi vya ulinzi kwa kufanya kazi kubwa kusaidia huduma za afya kwa wananchi wanaoishi Unguja na Pemba. Alisema hospitali hizo zimekuwa na uhusiano mkubwa na wananchi zikitoa huduma bora.