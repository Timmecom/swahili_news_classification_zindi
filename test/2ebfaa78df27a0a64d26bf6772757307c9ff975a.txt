 TANZANIA inashiriki maonesho ya utalii ya kimataifa nchini Uholanzi kwa lengo la kutafuta fursa mpya za soko la utalii nchini humo.Maonesho hayo ambayo hufanyika kila mwaka katika mji wa Utrecht na kushirikisha taasisi mbalimbali kutoka duniani kote, yanajulikana kama  Holday Fair 2019 na yalianza tangu Januari 9 mwaka huu na yatakamilika Januari 13, 2019.Kwa mujibu wa taarifa iliyotumwa jana kwa vyombo vya habari na Kitengo cha Mawasiliano ya Serikali kutoka Wizara ya Mambo ya Nje na Ushirikiano wa Afrika Mashariki, Taasisi mbalimbali na kampuni binafsi za utalii zipo nchini humo kwa ajili ya kushiriki maonesho hayo.Kwa mujibu wa taarifa hiyo ya Wizara, Taasisi za Serikali zinazoshiriki maonesho hayo ni pamoja na Bodi ya Utalii Tanznaia (TTB), Mamlaka ya Hifadhi za Taifa (TANAPA) na Mamlaka ya Hifadhi ya Ngorongoro (NCAA).Kwa upande wa kampuni binafsi zinazoshiriki maonesho hayo ni into Africa Eco Travel Ltd, Migada Adventures, Mbalaget Tented Camp Ltd, Kili Fair Promotions Ltd, East Africa Camps na Makasa Tanzania Safaris.Balozi wa Tanzania nchini Uholanzi, Irene Kasyanju, alisema kuwa maonesho hayo ni fursa muhimu kwa Tanzania kutangaza vivutio vyake vya utalii.Kasyanju alisema kwa mara ya kwanza mwaka huu, waandaaji wa maonesho hayo wametoa nafasi kwa Balozi za nje zilizopo nchini humo nazo kutangaza fursa za biashara na uwekezaji zilizomo katika nchi zao.Kwa mujibu wa Balozi huyo, maonesho hayo yataenda sanjari na Vakantiebeurs Travel Congress, Vakantiebeurs Consumer Day na Vakantiebeurs Trade Day ambapo washiriki watapata fursa ya kupeana taarifa muhimu kuhusu mwelekeo na maendeleo ya biashara ya utalii katika maeneo mbalimbali duniani, vivutio vipya pamoja na kufanya biashara.Ushiriki wa Tanzania katika maonesho hayo utasaidia washiriki kukutana na wadau na kuanzisha uhusiano wa kibiashara unaotarajiwa kufungua soko la utalii nchini baada ya wadau hao kupata maelezo ya kutosha kuhusu vivutio vilivyopo nchini na faida zake.