 NAIBU Waziri wa Maliasili na Utalii, Japhet Hasunga amesema utalii wa ndani utaimarika kwa kuanza kujenga misingi kwa wanafunzi waliopo shuleni hali itakayosaidia kuleta mapinduzi katika sekta ya utalii nchini.Amesema utalii unategemea zaidi watalii kutoka nje ya nchi ambao wakati mwingine hupungua na kusababisha kushuka kwa pato.Alisema inabidi ifike hatua nchi iwe na idadi kubwa ya watalii wa ndani hata ikitokea watalii kutoka nje wakapungua sekta ya utalii isiweze kuathirika.Alisema hayo wakati wa ziara ya kikazi ya kuhamasisha utalii wa ndani kwa wanafunzi wa shule za sekondari nchini ikilenga kuwajengea wanafunzi utamaduni kuhusu umuhimu wa kutenga muda na pesa kwa ajili ya kutembelea vivutio vya utalii vilivyopo nchini.Naibu Waziri Hasunga alitembelea shule za sekondari tatu kwa nyakati tofauti ikiwamo shule ya Isandula, Ihanda pamoja na Msankwi ambako alizungumza na wanafunzi pamoja na walimu kuhusu umuhimu wa utalii wa ndani.Alisema wazungu wanaokuja nchini kwa ajili ya kutembelea vivutio vya utalii siyo matajiri kama inavyodhaniwa isipokuwa walichofanikiwa ni kwamba wamekuwa na utamaduni wa kutenga muda na fedha kwa muda wa mwaka mzima kwa ajili ya kutalii Hasunga alisema wananchi walio wengi hawana utamaduni huo wa kutenga muda pamoja na fedha kwa ajili ya kutembelea vivutio vya utalii vilivyopo nchini.Aliagiza Bodi ya Taifa ya Utalii Tanzania (TTB) ianze utaratibu wa kutangaza vivutio vya utalii shuleni wanafunzi hao waanze kuhamasika.Alifafanua kuwa endapo uhamasishaji huo utabadili mtazamo, wanafunzi hao watakuwa mabalozi wakubwa wa mabadiliko juu ya utalii wa ndani na watahamasisha wazazi, walezi pamoja na jamii kwa ujumla kutembelea vivutio vya utalii vilivyopo nchini.