 BARAZA Kuu la Chama cha Wananchi (CUF) limeishauri serikali kutumia Benki Kuu Tanzania (BoT) kuongeza ujazo wa fedha za msingi kuongeza mzunguko wa fedha utakaochagiza kukua kwa uchumi.Mwenyekiti wa CUF, Profesa Ibrahim Lipumba alitoa raia hiyo jana akizungumzia mapendekezo 13 yaliyotolewa na Baraza Kuu la CUF- Taifa lililoyatoa kwa serikali na uongozi wa juu wa chama hicho. Profesa Lipumba alisema kutokana na malalamiko ya ugumu wa maisha, ni vema kuja na mkakati wa kusaidia uwepo wa mzunguko wa kutosha wa fedha zitakazotumiwa na wananchi kujiendeleza kimaisha. Aliitaka serikali ilipe madeni kwa wazabuni kuongeza fedha kwenye mzunguko kuongeza kasi ya kukua kwa uchumi.Alisema pendekezo lingine la baraza lake ni la kuvitaka vyombo vya dola kutoingilia uchaguzi wa Serikali za Mitaa badala yake wawaachie wananchi wenyewe kuchagua viongozi wao kwa hali na mali. Alisema kuna tabia ya vyombo hivyo kuingilia mchakato wa uchaguzi hali ambayo husababisha taharuki kwa wanachama wa CUF katika kuhakikisha chama hicho kinaibuka na ushindi kwenye uchaguzi ujao.Profesa Lipumba aliwataka viongozi wake wote kuanzia wenyeviti wa serikali za mitaa, madiwani na wabunge nchini kote kufanya kampeni kubwa kwenye maeneo yao ya kupigania ushindi katika uchaguzi. Alidai wakuu wa wilaya wanawatishia wanachama wao au wa ngazi za uongozi kwenye maeneo mbali mbali wakiwataka wahamie Chama Cha Mapinduzi (CCM) akisema hiyo sio sawa na sio haki kwao.  Ni muda wa viongozi CUF kuingia mtaani na kukipigania chama hasa kwenye uchaguzi huu wa Serikali za Mitaa, wakafanye kampeni na chama kiibuke na ushindi wa kishindo,  alieleza Profesa Lipumba.Aliwataka wanachama wake kujiandikisha kwa wingi kwenye daftari la kudumu la wapiga kura ili wawe na fursa za kupiga kura kwenye uchaguzi huo utakaofanyika baadaye mwaka huu. Alisema baadhi ya maagizo yaliyotolewa na wajumbe hao ni ufuatiliaji na urejeshaji wa mali za chama hicho kutoka mikono ya watu wachache waliojilimbikizia mali hizo. Alisema baraza hilo limethibitisha majina ya wakurugenzi, katibu na manaibu wao walioteuliwa na Mwenyekiti kwa kushauriana na Makamu wake wa Bara na Visiwani, uteuzi wa kushika nyadhifa hizo.