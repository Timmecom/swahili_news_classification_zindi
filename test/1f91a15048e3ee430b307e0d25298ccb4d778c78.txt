 KOCHA Mkuu wa Klabu ya Simba, Mbelgiji Patrick Aussems amesema kuwa ubingwa wa Kombe la Mapinduzi sio kipaumbele chake, kwani timu yake inakabiliwa na michuano mikubwa ya kimataifa kwa sasa.Simba Januari 12 itawakaribisha wawakilishi wa Algeria katika mashindano ya Ligi ya Mabingwa wa Afrika, Saoura katika mchezo wa ufunguzi hatua ya makundi utakaofanyika kwenye Uwanja wa Taifa jijini Dar es Salaam. Akizungumza kisiwani hapa baada ya kuwasili kwa ajili ya michuano hiyo, kocha huyo Mbelgiji alisema kuwa kushiriki kwao kumetokana na umuhimu wa sherehe hizo, na kama watapata ubingwa ni poa tu.Alisema kwa sasa mawazo yao yote yako katika mashindano ya Ligi ya Mabingwa, kwani wamepania kufanya vizuri licha ya kupangwa katika kundi linaloelezewa na wengi kuwa ni gumu.  Ushiriki wetu katika michuano hii ni kutokana na umuhimu wa sherehe hizo kwa serikali zote mbili, yaani ya Tanzania pamoja na ile ya Zanzibar na ni heshima pia kushiriki kwa pamoja katika michuano hiyo, alisema.Hivyo alisema kuwa kuja kwao wanalinda heshima ya michuano hiyo, lakini wanachoangalia zaidi ni michuano ya Klabu Bingwa Afrika. Akielezea sababu za kuja na kikosi kipana chenye wachezaji 27, kocha huyo alisema kuwa amefanya hivyo baada ya kuona ratiba kamili ya michuano hiyo ya Mapinduzi na kikosi atapanga kulingana na timu wanayopambana nayo. Ubingwa wa mapinduzi kwa mwaka huu kama itatokea ni sawa, lakini siangalii sana michuano hiyo kwa sababu sio kipaumbele chetu kwa sasa,  alisema. Timu ya Simba imepangwa Kundi A pamoja na timu za Chipukizi, Mlandege, KMKM, ambayo inatarajia kushuka Dimbani kesho kuumana na timu ya Chipukizi ya Kisiwani Pemba.