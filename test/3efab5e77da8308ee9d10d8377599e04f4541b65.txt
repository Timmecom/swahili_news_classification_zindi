 MAOFISA utumishi zaidi ya 56 wa umma wamesimamishiwa mishahara yao kwa kushindwa kutekeleza wajibu wao ikiwamo kutoa taarifa zisizo sahihi kupitia Mfumo wa Taarifa za Kiutumishi na Mishahara Serikalini (HCMIS).Naibu Waziri, Ofisi ya Rais, Menejimenti ya Utumishi wa Umma na Utawala Bora, Dk Mary Mwanjelwa ameagiza mishahara ya waajiri na maofisa utumishi watakaobainika kuwasilisha taarifa za kiutumishi zisizo sahihi kupitia HCMIS, itasimamishwa mara moja na Idara ya Usimamizi wa Rasilimaliwatu Serikalini, ili kuwakumbusha waajiri na maofisa hao kuhakikisha wanawasilisha taarifa sahihi na kwa wakati.Wakati akisema hayo, Mkurugenzi wa Idara ya Usimamizi wa Rasilimaliwatu Serikalini, Kamishna Msaidizi wa Polisi (ACP), Ibrahim Mahumi amethibitisha kuwa idara tayari imeshaanza kuchukua hatua kwa kuwasimamishia mishahara maofisa utumishi zaidi ya 56 walioshindwa kutekeleza wajibu wao.Mahumi alisema watumishi wengine zaidi ya 500 wenye dhamana ya kufanya kazi kwenye mfumo wamefikishwa kwenye vyombo vya kisheria kwa makosa mbalimbali yanayohusu kuchezea mfumo pamoja na baadhi ya waajiri waliohusika.Dk Mwanjelwa alikutana na watumishi wa Idara ya Usimamizi wa Rasilimaliwatu Serikalini mjini hapa kwa lengo la kuhimiza uwajibikaji na kufahamu vema majukumu ya idara hiyo.Ili kuimarisha nidhamu ya utendaji kazi, Dk Mwanjelwa amewataka watumishi wa idara hiyo kutosita hata mara moja kusimamisha mshahara wa mwajiri au ofisa utumishi yeyote atakayebainika kuwasilisha taarifa zenye udanganyifu na kuwataka kutozifanyia kazi na kuzirejesha mara moja kwa waajiri na maafisa hao.Dk Mwanjelwa ameainisha kuwa lawama nyingi zimekuwa zikielekezwa Ofisi ya Rais-Utumishi hata kosa linapokuwa kwa waajiri, hivyo amewataka waajiri wote nchini kuhakikisha wanatenda haki kwa kuwasilisha taarifa sahihi na kwa wakati ili zifanyiwe kazi.Amehoji kuwa inawezekanaje mtumishi wa umma kukatwa mshahara wake kwa madai ya kukopa kwenye taasisi ya kifedha wakati hajakopa na ni kwa nini mtumishi husika asiarifiwe na mwajiri au ofisa utumishi juu ya makato hayo. Alieleza kuwa kuna uwezekano wa baadhi ya waajiri na maofisa utumishi kushiriki katika mchezo mchafu wa kutumia mishahara ya watumishi kujinufaisha.Hivyo amesisitiza watakaobainika wachukuliwe hatua za kinidhamu, kisheria na kusimamishiwa mishahara yao pale inapobidi, lengo likiwa ni kurejesha nidhamu ya kazi na kuimarisha uwajibikaji katika utumishi wa umma.Amehuzunishwa na kitendo cha watumishi wa umma kudai malimbikizo ya mishahara ya muda mrefu wakati maofisa utumishi wanaowahudumia wapo, na amehoji uhalali wa uwepo wao wakati malalamiko mengi kuhusu malimbikizo ya mshahara yamekuwa yakiendelea kuwasilishwa kwa wingi Utumishi kwa kuchelewa, hivyo amewataka kuwajibika ipasavyo ili kupunguza malalamiko hayo.Naye Mkurugenzi wa Idara ya Usimamizi wa Rasilimaliwatu Serikalini, Ofisi Rais, Menejimenti ya Utumishi wa Umma na Utawala Bora, Kamishna Msaidizi wa Polisi (ACP) Ibrahim Mahumi alisema majukumu ya msingi ya idara hiyo ni kuimarisha uwajibikaji na ufanisi katika usimamizi wa rasilimaliwatu, kuratibu malipo ya mishahara ya watumishi wa umma kupitia HCMIS na kuhakikisha utumishi wa umma nchini unakuwa na watumishi wenye sifa stahiki.