 MKURUGENZI Mtendaji (DED) wa Halmashauri ya Itigi, wilayani Manyoni mkoani Singida na wenzake sita wamefi kishwa mahakamani wakikabiliwa na mashitaka ya mauaji.Waliofikishwa mbele ya Hakimu Mkazi Mfawidhi wa Mahakama ya mkoa wa Singida, Consolata Singano ni pamoja na Mkurugenzi Mtendaji, Pius Luhende (54), Askari Wanyamapori wa halmashauri, Rodney Elias (42) na Askari wa Wanyamapori Hifadhi ya Doloto wilayani Manyoni, Makoye Steven.Washitakiwa wengine ni Mwanasheria wa Halmashauri hiyo, Eric Paul (31), Ofisa Tarafa Itigi, Eliutha Augustino (43), Ofisa Kilimo na Mifugo, Silvanus Lungwisha (50) na Ofisa Mtendaji wa kijiji cha Kazikazi, Yusuph John (25).Wakili wa Serikali Mkuu, Emil Kiria alidai mbele ya Mahakama hiyo kuwa mnamo Februari 2, mwaka huu, huko kwenye Genge namba 48 kijiji cha Kazikazi, kata ya Kitaraka tarafa ya Itigi wilayani Manyoni, washitakiwa wote kwa pamoja walishirikiana kumuua Isaack Petro (28), mkazi wa kijiji hicho. Mheshimiwa Hakimu, upelelezi juu ya shauri hili unaendelea ili kubaini iwapo tutaweza kuwafikisha washitakiwa Mahakama Kuu au la,  alisema Wakili Kiria ambaye alisaidiana kuendesha shitaka hilo na Mwanasheria Michael Ng hoboko.Hakimu Singano aliwataka washitakiwa wote saba kutojibu lolote kwa kuwa mahakama hiyo haina mamlaka kisheria ya kusikiliza shauri hilo. Kutokana na kosa hili kutokuwa na dhamana, mtaendelea kukaa chini ya ulinzi hadi Februari 25, mwaka huu, kesi yenu itakapotajwa tena,  Hakimu Singano amewaambia washitakiwa.Washitakiwa wote wamepelekwa rumande hadi Februari 25, mwaka huu kesi hiyo itakapotajwa tena.