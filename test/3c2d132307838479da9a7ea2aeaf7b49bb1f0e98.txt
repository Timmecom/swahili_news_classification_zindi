 ALIYEKUWA Makamu wa Rais wa Shirikisho la Soka Tanzania (TFF), Michael Wambura, jana amefikishwa katika Mahakama ya Hakimu Mkazi Kisutu, Dar es Salaam akikabiliwa na mashitaka 17, yakiwemo ya kujipatia fedha kwa njia ya udanganyifu na kutakatisha zaidi ya Sh milioni 100.Wambura amefikishwa mahakamani hapo jana mbele ya Hakimu Mkazi Mfawidhi, Kelvin Mhina na Taasisi ya Kuzuia na Kupambana na Rushwa (Takukuru). Gazeti hili lilikuwa la kwanza kuripoti tuhuma za Wambura katika toleo lake la 3963 la Oktoba 26, 2017.Kabla ya Wambura kufikishwa mahakamani, Wakili wa Wambura kutoka Ofisi ya Augustino Law, Emmanuel Muga alitoa taarifa kwa vyombo vya habari kuwa mshitakiwa huyo ameacha kujihusisha na shughuli za soka na ameondoa kesi ya kukazia hukumu inayoendelea Mahakama Kuu Kanda ya Dar es Salaam na pia hana nia ya kudai haki yoyote Shirikisho la Soka la Kimataifa (FIFA) au mahakamani. Wambura ambaye amejipambanua kama mpigania maendeleo wa mpira wa miguu Tanzania, atabakia kuwa mpenzi wa mpira wa kawaida,   amedai Muga.Baada ya taarifa hiyo, Wakili wa Serikali, George Barasa alidai kuwa mshitakiwa huyo alitenda makosa hayo katika ofisi za TFF, kati ya Julai, 2004 na mwaka 2015.Alidai kuwa Julai 6, mwaka 2004, mahali pasipojulikana ndani ya jiji la Dar es Salaam, Wambura alighushi barua ambayo aliiwasilisha TFF akijifanya barua hiyo imeandikwa na Mtendaji Mkuu wa Kampuni ya Jek System Limited, E Maganga akidai malipo ya mkopo wa dola za Marekani 30,000 zilizokopwa na TFF pamoja na riba.Katika mashitaka ya kutoa nyaraka ya uongo ilidaiwa, mshitakiwa alitoa barua iliyokuwa haina kumbukumbu namba ya tarehe 6/7/2004 akijifanya kwamba ni barua iliyoandikwa na Maganga ambaye ni Mtendaji Mkuu wa Jeck system Ltd akidai kuwa anadai mkopo wa Dola za Marekani 30,000 pamoja na riba waliokopeshwa TFF huku akijua kuwa siyo kweli.Katika mashitaka ya tatu hadi la 15, Wambura anadaiwa alijipatia kiasi cha zaidi ya Sh milioni 95 kwa njia ya udanganyifu akidaikuwa fedha hizo ni sehemu ya malipo ya jumla ya kiasi cha fedha mbali mbali na riba kutoka kwa Jeck huku akijua kuwa siyo kweli.Wambura pia anadaiwa Juni 17 mwaka 2015 katika ofisi za TFF kwa njia ya udanganyifu, alijipatia Sh milioni 10 kutoka TFF kwa kuonesha kuwa ni malipo ya Dola za Marekani 30,000 pamoja na riba kutoka kwenye kampuni hiyo ya Jeck jambo ambalo siyo kweli.Kati ya Agosti 15 na Oktoba 21 mwaka 2014 katika ofisi za TFF, Wambura anadaiwa alijipatia Sh 25,050,000 kutoka TFF huku akijua fedha hizo ni zao la kosa la kughushi.Pia ilidaiwa kati ya Machi 16 na Oktoba 21 mwaka 2015 mshitakiwa alijipatia Sh 75,947,924 kutoka TFF wakati akijua fedha hizo siyo halali zimetokana na shitaka la kughushi.Mshitakiwa hakuruhusiwa kujibu chochote mahakamani hapo kwa kuwa kesi hiyo imefunguliwa chini ya sheria ya uhujumu uchumi ambapo mahakama ya Kisutu haina mamlaka ya kusikiliza. Upande wa mashitaka ulidai kuwa upelelezi wa shauri hilo haujakamilika na kuomba tarehe nyingine kwa ajili ya kutajwa.Wakili wa utetezi, Majura Magafu aliiomba mahakama kuitupilia mbali kesi hiyo kwa sababu mashitaka yote 17 hakuna hata moja lililofunguliwa chini ya sheria ya uhujumu uchumi, hivyo yalitakiwa yafunguliwe kama mashitaka ya kesi ya kawaida ya jinai ambayo yanamruhusu mshitakiwa kujibu.Alidai imekuwa kawaida ya upande wa mashitaka kwa kila mshitakiwa akifikishwa mahakamani hapo kusomewa makosa ya utakatishaji bila kufuata taratibu.Wakijibu hoja hizo upande wa mashitaka ulidai upande wa utetezi hawajaeleza ni upande gani kuna kosa, hivyo ombi lao litupiliwe mbali kwani hati ya mashitaka iko sahihi.Kutokana na hali hiyo, Hakimu Mhina aliahirisha kesi hiyo hadi Februari 14, mwaka huu ambapo atatoa uamuzi wa madai ya pande zote mbili na mshitakiwa alirudishwa rumande.