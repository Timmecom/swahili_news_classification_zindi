 TIMU ya Simba imeachana na mshambuliaji Mbrazil, Wilker da Silva na nafasi yake itazibwa na mchezaji kutoka nje ambaye mchakato wa usajili wake uko mbioni kukamilika na utatangazwa rasmi baadaye.Akizungumza na waandishi wa habari jana Ofisa Mtendaji Mkuu wa klabu hiyo, Senzo Mazingisa, alisema uongozi umeamua kuachana naye kutokana na kutoridhishwa na kiwango chake huku akishindwa kuendana na mazingira ya soka la Tanzania na kusumbuliwa na majeraha. Mchezaji Wilker da Silva tumeachana naye na tunampeleka kwa mkopo Malaysia kwenda kuendeleza kipaji chake, kwani ameshindwa kuendana na mazingira ya soka la Tanzania na tunamtakia kila la heri katika maisha mapya ya soka,  alisema Mazingisa.Alisema mchakato wa usajili Simba unaenda kwa umakini mkubwa kwa kuwa wao ni miongoni mwa timu zinazofuata misingi na taratibu kama walivyofanya kwa kocha Sven Vandenbroaeck, huku akiahidi kutangaza usajili pindi utakapokamilika. Mchakato wa kutangaza wachezaji wapya waliosajiliwa uko mbioni kukamilika na msishangae kama tunachelewa kwa kuwa tunafuata taratibu zote za kimataifa za kumsajili mchezaji,  alisema Masingiza.Aidha, alisema wanaangalia malengo ya mbali kama ambavyo Bodi ya Wakurugenzi inavyotaka sio kwa sababu kuna mchezo dhidi ya Yanga ndio watangaze wachezaji haraka haraka, wanafuata utaratibu kuepuka mizengwe.Amekanusha taarifa za mchezaji kinda Juma Rashid kutolewa kwa mkopo kwa Majimaji FC na kusema ni uzushi na kwamba yupo kwenye matibabu baada ya kupata majeraha yanayomweka nje ya uwanja.