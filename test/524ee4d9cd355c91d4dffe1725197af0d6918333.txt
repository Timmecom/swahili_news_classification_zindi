 MSHAMBULIAJI wa timu ya Sevilla ya Hispania Munir Elhaddadi ameikubali safu ya ushambuliaji ya Simba na kukiri kuwa mabeki wa timu yake walikuwa na kazi kubwa katika mchezo wa kirafi ki uliopigwa juzi Uwanja wa Taifa.Katika mchezo huo wa kirafiki Sevilla ilipata ushindi wa mabao 5-4 licha ya Simba kuongoza kwa mabao 3-1 mpaka mapumziko. Munir ambaye ni zao la timu ya Barcelona ya Hispania alisema safu ya ushambuliaji ya Simba ilikuwa tishio katika mchezo huo kutokana na aina ya mpira ambao Kagere, Emmanuel Okwi na Bocco walicheza.Akizungumza na Gazeti hili, Munir raia wa Hispania alisema walipata changamoto katika kipindi cha kwanza, lakini baada ya mabadiliko ya baadhi ya wachezaji kwa upande wa Simba kulikuwa na urahisi wa kuipenya ngome ya Simba na hatimaye kusawazisha mabao yote.  Walicheza kwa kiwango chao, unajua huu ni mchezo wa kirafiki tu, tunaimarisha uhusiano mzuri, tumecheza mechi nyingi hivyo tulikuwa kawaida, ila wapinzani wetu kule mbele walikuwa na kasi sana ya kutaka matokeo ya ushindi,tunashukuru tumemaliza vizuri, alisema Munir.Alisema kiujumla Simba ilicheza vizuri licha ya kwamba kwa upande wao baadhi ya wachezaji hawakuwa na umakini katika mchezo kutokana na uzito wa mechi yenyewe na kuongeza kuwa amefurahia mchezo huo. Nyota huyo wa zamani wa Ajax aliingia kipindi cha pili na kusaidia upatikanaji wa mabao mawili ya mwisho yaliyofungwa na Emmanuel Nolito na Quincy Promes raia wa Uholanzi.