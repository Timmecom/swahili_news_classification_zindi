 MAKAMU wa Rais, Samia Suluhu Hassan ametoa maagizo saba kwa watendaji wa serikali, wanasiasa na wananchi katika kuhakikisha katazo la mifuko ya plastiki litakaloanza kutekelezwa Juni mosi, mwaka huu linafanikiwa.Maagizo hayo ameyatoa Dar es Salaam, alipokuwa akipokea taarifa ya mkoa huo kuhusu namna ulivyojipanga katika kutekeleza katazo hilo.Alisema operesheni hiyo inaanzia Dar es Salaam, kwa kuwa ndiyo mahali ambapo kuna viwanda vingi vya kuzalisha mifuko ya plastiki, wasambazajina watumiaji wengi, lakini pia wafanya uamuzi wengi wa taasisi za serikali bado wapo mkoani humo.Kutokana na unyeti wa operesheni hiyo, Makamu wa Rais alisema katazo hilo ni la kitaifa hivyo ni marufuku kwa wanasiasa au mtu mwingine yeyote kuweka propaganda za kisiasa kwenye jambo hilo na badala yake walisimamie vizuri kwa faida ya taifa.Alitoa agizo hilo baada ya Meya wa Jiji la Dar es Salaam, Isaya Mwita kusema kuwa operesheni hiyo isitumike kama fursa kwa baadhi ya watu kujipatia fedha, kwa kuwa inaweza kuwaathiri katika uchaguzi ujao wa Serikali za Mitaa. Bora ukose umeya, lakini simamia mifuko ya plastiki iondoke. Atakayesimamia vizuri atajiweka katika mazingira mazuri ya kurudi katika nafasi yake ya uongozi kwa kuwa wananchi wataona, wakati mwingine kumekuwa na tabia ya kupinga maagizo ya serikali kama ilivyokuwa kwenye suala la vitambulisho vya wamachinga kwa kisingizio cha wapigakura, usimamizi wa operesheni hii ni jukumu la kila mmoja wetu,  alieleza Makamu wa Rais.Kwa mujibu wa Samia, muda uliowekwa wa marufuku ya uzalishaji, usambazaji na utumiaji wa mifuko hiyo hautaongezwa bali utabaki kuwa tarehe ileile ya Mei 31. Alisema baada ya hapo haitaruhusiwa mtu yeyote kuonekana akiwa na mifuko hiyo mkononi, sokoni au gengeni.Aliwataka wananchi kutii agizo hilo la serikali na hakutakuwa na suala la kubembelezana.Katika kuhakikisha Jiji la Dar es Salaam na mikoa mingine, inafanikiwa katika operesheni hiyo, aliagiza asilimia 80 ya bajeti zao ielekezwe kwenye utoaji wa taarifa na elimu kwa wananchi badala ya kutengeneza mabango.Alisema wananchi wengi hawana tabia ya kusoma mabango lakini wakifuatwa na kuambiwa kuwa mifuko hiyo imepigwa marufuku pamoja na kuwapa elimu kuhusu sheria na kanuni, wataelewa kwa urahisi na kutekeleza katazo hilo. Nawaagiza wizara kuwa mwakani tutawapima watu siyo kwa upandaji wa miti bali kwa kufanikiwa kuondoa mifuko ya plastiki katika maeneo yao. Mkoa utakaofanya vizuri ndiyo utapewa zawadi na baadaye wilaya zitafuata, tumekuwa tukizungumza mno, sasa tunataka vitendo,  alisisitiza Samia.