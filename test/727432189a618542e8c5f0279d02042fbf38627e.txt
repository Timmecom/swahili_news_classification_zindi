 KESI ya kugombea mwili wa wa Kapteni mstaafu wa Jeshi la Ulinzi la Wananchi wa Tanzania (JWTZ), Hussein Abdalah Sheushi (65) imeingia siku ya 11, huku mwili ukiendelea kuhifadhiwa katika Hospitali ya Rufaa ya KCMC kusubiri uamuzi wa mahakama.Kesi hiyo namba moja ya mwaka 2019, itaendelea Juni 28, 2019 kati ya Hashim Abdallah Sheushi, ambaye ni mleta maombi dhidi ya Mariam Msuya, ambaye ni mjibu maombi kuleta maelezo ya upande wa utetezi.Kesi hiyo iliyopo chini ya Hakimu Mariam Lusewa wa Mahakama ya Wilaya ya Mwanga, ilikuja kwa ajili ya kutajwa na kutoa nafasi kwa upande wa wajibu maombi kuleta maelezo ya upande wao. Hakimu Lusewa aliutaka upande wa utetezi kupitia kwa wakili wao, Mhendeli Msaki kujibu maombi kutoka kwa wakili wa mleta maombi, Caessar Shayo ili kesi isikilizwe Juni 28, 2019.Hata hivyo, kabla ya kutajwa kwa kesi hiyo, hakimu alitaka kujiridhisha kama mke wa marehemu, Mariam Msuya anaufahamu wa kina wa kinachoendelea katika mahakama hiyo. Mahojiano baina ya hakimu na mke wa marehemu yalikuwa kama ifuatavyo:Hakimu: Mumeo alifariki lini?Mke wa marehemu: Juni 17, 2019Hakimu: Ulikuja lini mahakamani kulalamikia suala la maziko ya mume wako?Mke wa marehemu: Juni 19, 2019Hakimu: Ulishauriwa nini hapa mahakamani?Mke wa marehemu: Niliambiwa niende polisi kuelezwa namna ya kufungua kesi ya madai.Hakimu: Kisha ukachukua hatua gani?Mke wa marehemu: Baada ya kutokea kutoelewana baina ya familia na ndugu wa marehemu, polisi waliuchukua mwili na kuupeleka Hospitali ya Rufaa ya KCMC kwa ajili ya kuhifadhi, hii ilikuwa ni kuepusha shari ambayo ilitaka kutokea.Hakimu: Suluhisho lilikuwa ni nini?Mke wa marehemu: Tulienda kwa Mkuu wa Wilaya ya Mwanga,Thomas Apson tukiwa na vielelezo kuonesha kwamba familia haina mgogoro wowote kama ilivyokuwa inadaiwa na ndugu wa marehemu.Hakimu: Nini kilifuatia baada ya hapo?Mke wa marehemu: Baada ya majadiliano ya muda mrefu, Mkuu wa wilaya alitutaka kwenda mahakamani kutafuta haki zaidi baina ya pande hizo mbili nani apewe haki ya kuzika.Hakimu: Ulipewa ushauri awali ufungue maombi mahakamani, kwa nini hukufungua?Mke wa marehemu: Kwa kuwa kufungua maombi ni gharama, kama familia kwa kushirikiana na watoto wangu tulikuwa tukijipanga kufungua shauri hili, ndipo baadaye tulipoletewa hati ya kuitwa mahakamani hapa leo.Hakimu: Umeona maombi yamefunguliwa na upande mwingine?Mke wa marehemu: Ndiyo Kutokana na mahojiano hayo, hakimu alihoji upande wa mleta maombi, kama kuna pingamizi lolote ambao haukuwa nalo. Hivyo, upande wa mjibu maombi wametakiwa kupeleka maelezo yao Juni 28, mwaka huu.