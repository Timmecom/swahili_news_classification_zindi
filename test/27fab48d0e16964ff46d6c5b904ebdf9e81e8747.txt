 TANZANIA ina wajibu mkubwa na muhimu katika kuendeleza lugha ya Kiswahili kwa nchi nyingine wanachama wa Jumuiya ya Afrika Mashariki (EAC).Aidha, Watanzania wametakiwa kuchangamkia fursa ya kufundisha Kiswahili nje ya nchi.Katibu Mtendaji wa Kamisheni ya Kiswahili ya Afrika Mashariki (EAKC), Profesa Kenneth Simala alisema hayo Dar es Salaam mwishoni mwa wiki wakati wa mkutano wa kamisheni hiyo na wadau wa Kiswahili kutoka Tanzania Bara na Zanzibar. Tanzania imefanikiwa kwa kiwango kikubwa kujenga umoja na mshikamano miongoni mwa wananchi wote kwa kutumia lugha ya Kiswahili, lugha hii imetumika kuunganisha makabila zaidi ya 120 na kuwa kitu kimoja,  alisema Simala. Nchi zinazoongoza duniani kwa kutoa walimu wanaofundisha Kiswahili kama lugha ya kigeni ni Jamhuri ya Kidemokrasia ya Kongo, Kenya na nyinginezo. Kwanini sio Tanzania,  alihoji Simala.Katika kuona Kiswahili kinakua na kuenea katika nchi wanachama wa EAC, Kamisheni imeona umuhimu wa kutoa mafunzo ya Kiswahili kwa nchi za Afrika Mashariki ili kuimarisha matumizi sahihi ya Kiswahili.Kila nchi kupitia wadau wa lugha ya Kiswahili ilikuwa na nafasi ya kuchagua maeneo ambayo yatapewa mafunzo ya Kiswahili.Tanzania kwa mfano, katika mkutano uliofanyika jijini Dar es Salaam, Serikali na wadau wa Kiswahili walichagua mafunzo hayo kwa upande wa Tanzania yatolewe kwa waandishi wa habari.Hii ni baada ya wadau hao kukubaliana kimsingi kuwa waandishi wa habari wa televisheni, redio, magazeti pamoja na wa mitandao ya kijamii wanachangia kwa kiwango kikubwa kuharibu ustawi wa lugha ya Kiswahili nchini Tanzania.Alizitaka nchi nyingine katika EAC ambazo hazijaendelea katika matumizi ya lugha ya Kiswahili, kuendelea kuitumia lugha hiyo katika nyanja mbalimbali hata kama wanakosea, kwani wana fursa ya kujifunza.Alisema ikiwa Watanzania watajitokeza kuomba nafasi ya kufundisha Kiswahili nchini Afrika Kusini na Burundi, kuna uwezekano mkubwa kukapatikana walimu wazuri kwa sababu baadhi ya watu wanaofundisha lugha hiyo kimataifa, hawana sifa za kuwa walimu wa Kiswahili kama lugha ya kigeni.Nchi zingine katika jumuiya kama Rwanda, imechagua kupewa mafunzo ya Kiswahili katika ubunifu wa viwanda, Kenya wamependekeza mafunzo wapewe wabunge, Burundi imependekeza mafunzo wapewe walimu watakaofundisha Kiswahili shuleni.Dk Ernesta Mosha, Mkurugenzi wa Taasisi ya Taaluma ya Kiswahili (TATAKI) katika Chuo Kikuu cha Dar es Salaam, alisema kufanyika kwa mkutano huo ni ushindi mkubwa kwa lugha ya Kiswahili Tanzania, Afrika Mashariki na duniani.Alisema ni jambo jema kuona mkutano huo, umebainisha maeneo muhimu ambayo yanakuza na kutumia Kiswahili kama vile sekta ya elimu, habari, taasisi za dini na nyingine nyingi. Tumekubaliana kuwa wanahabari ni wadau muhimu ambao wanafaa kupewa mafunzo ilikuhakikisha Kiswahili kinaendelea kukua na kueneo,  alisema Dk Mosha wakati akizungumza na HabariLeo.Naibu Makamu Mkuu wa Chuo cha Taifa cha Zanzibar, ambaye pia ni Mhadhiri na Mtafiti wa Lugha, Dk Haroun Ayoub Maalim alisema hatua ya Kamisheni ya kutoa mafunzo ni ya kupongezwa kwa sababu Kiswahili fasaha kinazungumzwa Tanzania.Alisema kuwaacha wanahabari watumie lugha wanavyotaka ni hatari kwa sababu wana jukumu kubwa la kuelimisha jamii mbali na kutoa habari.Kutokana na ukweli huo ni wazi kuwa kuwaelimisha wanahabari ni sawa na kuelimisha umma.Mhadhiri wa Chuo Kikuu cha Taifa cha Zanzibar (SUZA), Zainab Ali Iddi alisema Kamisheni kutoa mafunzo kwa wanahabari, imefanya jambo la busara kwa ustawi wa lugha ya Kiswahili katika nchi za Jumuiya ya Afrika Mashariki.