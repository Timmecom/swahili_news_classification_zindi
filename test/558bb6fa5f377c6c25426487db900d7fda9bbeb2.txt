 RAIS wa Rwanda ambaye pia ni Mwenyekiti wa Umoja wa Afrika (AU), Paul Kagame ameendelea kuzisisitiza nchi za Afrika kuangalia uwezekano wa kujikwamua kiuchumi ili ziachane na utegemezi wa nchi za magharibi.Amesema kwa miaka mingi, Afrika imekuwa ikipokea kile kinachoitwa misaada kutoka nchi zilizoendelea, lakini mpaka sasa haijaonekana kuwa na manufaa kwa Waafrika, zaidi ya `kunyonywa . Kagame aliyasema hayo mwishoni mwa wiki wakati akizungumza na jumuiya ya wafanyabiashara wa Ivory Coast, jijini hapa katika siku ya mwisho ya ziara yake ya kikazi ya siku mbili nchini hapa. Kwanini Waafrika tuishi kwa kutegemea hisani za wengine? Afrika tuna watu wenye sifa za kuwaongoza wengine kujisimamia. Kwa ujumla, kupitia watu wetu tunaweza kubadilika na kufanya mambo makubwa zaidi.  Kikubwa ni kujiamini na kufuta dhana ya kutegemea kila kitu kutoka nje ya Afrika. Tumejaaliwa kila aina ya rasilimali inayoweza kututoa hapa tulipo, kikubwa ni uthubutu,  alisema Rais Kagame.Aliongeza kuwa, wanawake wasiachwe nyuma katika kushirikishwa kujikomboa kiuchumi, kwani wana nguvu kubwa huku akitolea mfano wa nchi yake ambayo asilimia 52 ya raia wake ni wanawake. Alitumia nafasi hiyo kuwakaribisha wafanyabiashara wa Ivory Coast kuwekeza nchini Rwanda, akisema hawatajuta, kwani ina soko kubwa hasa ikizingatiwa Rwanda ni nchi ya Jumuiya ya Afrika Mashariki (EAC) yenye soko la watu kati ya milioni 150 na 170. Tuna nguvu kubwa ya soko. Hilo linatupa nguvu na inabidi tuunganishe zaidi na kushirikishana kwa mambo mengi kabla ya kukimbilia nje ya Afrika,  alisema Kagame na kusisitiza kuwa, wapo mstari wa mbele katika vita dhidi ya rushwa, hivyo wawe na amani ya kutokumbana na urasimu wakiamua kuwekeza Rwanda. Katika ziara hiyo, Rais Kagame aliongozana na mkewe, Jeannette Kagame na maofisa waandamizi serikalini na walipokelewa na mwenyeji wao, Rais Alassane Ouattara na mkewe, Dominique Ouattara.