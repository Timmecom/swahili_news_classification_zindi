 RAIS wa Zanzibar na Mwenyekiti wa Baraza la Mapinduzi, Dk Ali Mohammed Shein amejumuika na mamia ya waumini wa dini ya Kiislamu kutoka mikoa yote ya Unguja, kuadhimisha Kuzaliwa kwa Mtume Muhammad (SAW).Maadhimisho hayo yalifanyika katika viwanja vya Maisara mjini hapa, ambapo viongozi mbalimbali wa dini na serikali, mabalozi na wanafunzi kutoka Madrasa na vyuo vya Kurani walishiriki.Kuzaliwa kwa Mtume Muhammad (SAW) huadhimishwa kila ifikapo mwezi 11, Rabi - Ul -Awal ya kila mwaka. Akitoa mawaidha kwa Waislamu waliohudhuria Maulid hayo, Naibu Kadhi Mkuu wa Zanzibar, Khamis Othman Kombo alitoa mwito kwa waumini wa dini hiyo, kuendeleza wajibu wa kufuata maadili na mwenendo mwema aliokuja nao Mtume, akibainisha kuwa hatua hiyo ni ukamilifu wa imani.Alisema kuja kwa utandawazi duniani, kumeifanya jamii ya Wazanzibari na hususani vijana kujiingiza katika mambo maovu, ikiwemo udhalilishaji wa kijinsia na hivyo kwenda kinyume na miongozo wa dini.Aliwakumbusha Waislamu wajibu wa kutekeleza kwa dhati yale yote, aliyokuja nayo Mtume kwa kuwa yeye ndiye kigezo chema kutoka kwa Mola. Aidha, aliishukuru serikali kwa kudumisha amani na utulivu nchini muda wote, hali inayotoa nafasi kwa wananchi kupata fursa adhimu ya kuabudu.Shehe Mohammed Kassim kutoka Kamisheni ya Wakfu na Mali ya Amana, alikemea tabia iliyojengeka miongoni mwa waumini ya kushindwa kufuata maadili na tabia njema alizokuwa nazo Mtume Muhammad (SAW). Inatupasa kubadili nyendo na tabia zetu na kufuata maadili na mwenendo mwema aliokuwa nao mtume wetu,  alisema. Alisema jamii ya kizazi kilichopo, imeyapa kisogo mafunzo aliyokuja nayo Mtume kwa kushindwa kuwaheshimu na kuwatii wazee, hivyo kwenda kinyume na mwenendo aliodumu nao ikiwa ni kigezo cha unyenyekevu.Alibainisha kuwa Mtume Muhammad (SAW) amesifiwa na Mwenyezi Mungu kwa kuwa na tabia nzuri, hivyo aliwataka waumini kufuata mwenendo wake pamoja na kushinda changamoto mbalimbali zinazotokana na utandawazi.Aidha, Shehe Kassim aliwataka Waislamu kujikita katika utamaduni wa kumsalia Mtume pale anapotajwa, kuvuta tasbikh pamoja na kufanya istifar ili kupata fadhila, huku akiwaonya baadhi ya waumini (walioibuka katika siku za hivi karibuni) wanaopinga ibada hizo.Maadhimisho ya Maulid ya Kuzaliwa Mtume Muhammad (SAW), yalifunguliwa kwa Kurani Tukufu, iliyosomwa na Ustadhi Mtumwa Juma Kombo kutoka Pwani Mchangani Mkoa wa Kaskazini Unguja. Pia yaliambatana na usomaji wa Milango sita (6) ya Barazanji, Maulid ya Homu kutoka Mtendeni mjini Unguja na usomaji wa Kaswida kutoka Madrsa mbali mbali.