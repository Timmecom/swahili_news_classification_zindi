 Ugonjwa wa homa ya ini umekuwa tishio kwa kuua na maambukizi yake yanaongezeka kila siku. Utafiti uliofanyika wa ugonjwa wa Homa ya Ini (Hepatitis B) umeonesha ugonjwa huo unaongoza kwa kuua nchini Tanzania.Kwa mujibu wa taarifa ya Kaimu Mkuu wa Kitengo cha Mawasiliano Wizara ya Afya, Maendeleo ya Jamii, Jinsia, Wazee na Watoto, Catherine Sungura inaonesha utafiti wa mwaka 2018, takwimu za ugonjwa huo zimeongezeka tofauti na takwimu za mwaka 2017. Takwimu za mwaka 2017 zinaonesha wachangiaji damu 233,953 sawa na asilimia 4.9 takribani watu 11, 417 walibainika kuwa na maambukizi ya homa ya ini aina ya B.Aidha kwa mwaka 2018 vipimo vya damu vilivyofanyika kwa watu 307,835 vilibaini watu 13, 613 sawa na asilimia 4.4 kuwa na maambukizi ya homa ya ini aina ya B na uwepo wa mambukizi ya homa ya ini aina C kwa watu 1,092 sawa na asilimia 0.35.  Kutokana na takwimu hizi hali ya maambukizi ya ugonjwa wa homa ya ini aina B nchini inakadiriwa kuwa asilimia nne,  alisema.Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alikaririwa akisema kuwa ugonjwa huo huua taratibu ukilinganisha na magonjwa mengine kwa kuwa dalili zake huchukua muda mrefu kujulikana na kujitokeza wazi.Alisema licha ya kwamba mpaka sasa hakuna takwimu halisi kutokana na watu kutokuwa na tabia za kupima afya zao, idadi ya wagonjwa wanaobainika kuwa na homa hiyo wengi huwa wamefikia hatua za mwisho za ugonjwa huo.Kwa mujibu wa takwimu za Shirika la Afya Duniani (WHO) za mwaka 2017, takriban watu milioni 325 duniani wanaishi na virusi vya homa ya ini aina ya B na C. Ripoti hiyo inabainisha kuwa watu wengi wanaoishi na virusi vya homa hiyo hawana huduma za kupima au matibabu. Hali hiyo inawatia mamilioni ya watu katika hatari ya kupata homa sugu ya ini, saratani, pamoja na kifo.Barani Afrika, watu milioni 60 wanakadiriwa kuishi na virusi vya homa ya ini B, huku watu milioni 15 wakiwa wameambukizwa homa ya ini C. Hata hivyo, serikali nchini imeeleza bado inaendelea kupambana na ugonjwa huo wa homa ya ini kwa kuchukua hatua ikiwemo kutoa chanjo dozi tatu kwa watoto walio na umri chini ya mwaka mmoja. Chanjo hiyo ipo kwenye mchanganyiko wa Pentravalent (DPT Hep BHIB), yenye mchanganyiko wa chanjo tano ambayo ilianza kutolewa kwa watoto wote waliozaliwa katika kipindi cha kuanzia mwaka 2002. Mpaka sasa watanzania milioni 20 wamepata chanjo hiyo wakati wa utoto,  alisema Sungura. Hatua nyingine iliyochukuliwa na serikali ni kutoa chanjo kwa watu walio hatari zaidi ya maambukizi ikiwemo watumishi wa sekta ya afya. Wengine ni watumiaji wa dawa za kulevya, wale wanaoishi karibu na wagonjwa wa homa ya ini, watu wenye wapenzi wengi, na wale wanaokuwa karibu na damu muda wote kutokana na shughuli zao, na idadi ya dozi tatu hutolewa kwa mtu ili kupata kinga kamili ya ugonjwa huo.Maambukizi Ripoti hiyo inaeleza kuwa ugonjwa wa homa hiyo ya ini unaenezwa kwa kufanya tendo la ndoa bila kinga iwapo mwenza mmoja wao ana virusi vya ugonjwa huo wa ini, kunyonyana ndimi, mama mwenye ugonjwa anaweza kumwambukiza mtoto hata mkunga anayemzalisha wakati wa kujifungua. Njia nyingine ni kuchangiana damu isiyo salama, kuchangia vitu vyenye ncha kali kama, sindano, nyembe, hereni, visu vya mezani, kuchangiana miswaki wakati wa upigaji, watumiaji wa dawa za kulevya wanapochangia kutumia shindano moja. Dalili za ugonjwa Ripoti hiyo imeeleza pia dalili za ugonjwa huo ni ngozi na macho kuwa na rangi ya njano, mkojo kuwa wa njano, kukosa nguvu, kichefuchefu na kutapika, kuwa na homa kali, tumbo kuuma upande wa juu kulia, kuumwa kichwa na pia ini kushindwa kufanya kazi na kuleta madhara makubwa zaidi na kusababisha kifo. Mbinu za kujikinga Ripoti hiyo ya serikali inabainisha mbinu mbalimbali ambazo wananchi wanapaswa kuchukua ni pamoja na utoaji wa damu salama, kuzingatia kanuni za afya, kuepuka kujidunga sindano za dawa za kulevya, kuepuka ngono zembe na kuepuka matumizi ya dawa za kujitibu kiholela.