 NAIBU Waziri wa Mifugo na Uvuvi, Abdallah Ulega ameagiza kuachiliwa huru na kufutwa kwa kesi za wavuvi wote waliokamatwa kwa kosa la kutohuisha leseni za uvuvi na vyombo vya uvuvi kwa mwaka 2019.Aidha, ameongeza muda wa wavuvi kuhuishwa leseni zao za uvuvi na vyombo vya uvuvi kwa mwaka huu hadi Januari 31.Ametoa agizo hilo jijini Dodoma wakati akitoa ufafanuzi kuhusu utaratibu wa leseni za wavuvi na vyombo vya uvuvi na kuwapo kwa taarifa za kukamatwa kwa wavuvi wa Ukanda wa Pwani ya Bahari ya Hindi, kwa kosa la kutokuwa na leseni za mwaka huu.Ulega alisema shughuli za uvuvi zinatakiwa kutekelezwa kwa mujibu wa Sheria ya Uvuvi Namba 22 ya Mwaka 2003 na Kanuni zake za mwaka 2009 pamoja na sheria nyingine za nchi. Kwa kuzingatia hilo kila mtu anayeshughulika na shughuli za uvuvi anatakiwa kuwa na leseni halali ya uvuvi na leseni ya chombo anachotumia kwa ajili ya uvuvi,  amesema Ulega. Wizara imepokea taarifa kuwa jana (juzi) Ukanda wa Pwani ya Bahari ya Hindi hususani Soko la Feri jijini Dar es Salaam, wavuvi hawakwenda kuvua kwa sababu ya kukamatwa kwa kosa la kutokuwa na leseni ya vyombo na leseni za uvuvi kwa mwaka 2019. Uzingatia kuwa hiki ni kipindi cha mwanzo wa mwaka ambapo leseni zinatakiwa kutolewa wizara hiyo inaelekeza kuwa wavuvi wote kuendelea kukatiwa leseni hadi Januari 31, mwaka huu,  aliongeza. Pia wavuvi wote waliokamatwa kwa kosa la kutohuisha leseni zao za uvuvi na vyombo vya uvuvi kwa mwaka huu wa 2019 waachiwe na kesi zinazowakabiri zifutwe mara moja. Na hii itawahusu wavuvi wote nchini kwenye mabwao, maziwa na ukanda wa bahari Aidha, Ulega aliwaagiza maofisa uvuvi wote wa wizara na halmashauri katika kipindi hiki, wawafuate wavuvi kwenye mialo ili kuwakatia leseni wavuvi wenye sifa kulingana na sheria na kanuni za uvuvi.Pia alitoa wito kwa wavuvi wote kuzingatia sheria ili kuepuka usumbufu usio wa lazima na kwamba kuanzia leo wizara imetoa tamko hilo ili utekelezaji wake ufanyike mara moja.Aidha, alikemea tabia ya baadhi ya wavuvi, kufanya shughuli zao kwa kutumia zana haramu na wanaotorosha mazao ya uvuvi na kuwataka kucha mara moja na kuwa serikali haitakuwa na huruma na wau hao. Tumekuwa tukifanya operesheni mbalimbali zikiwamo zile za kuzuia uvuvi haramu, niwasihi wavuvi kuacha kutumia zana haramu katika shughuli zao.