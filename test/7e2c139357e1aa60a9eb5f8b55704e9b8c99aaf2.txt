 MTOTO mmoja ameuawa na mwingine amenusurika kuuawa mkoani Kigoma katika vitendo vya utekaji na mauaji ya watoto wadogo vinavyoendelea nchini, huku Mkuu wa Mkoa Kigoma akitoa onyo kali kwa wale wote wanaojihusisha na vitendo hivyo.Mkuu wa Mkoa Kigoma, Emmanuel Maganga ameyasema hayo katika ibada ya maziko ya Sophia Salum ambaye ni mke wa Mwakilishi wa Azam TV Mkoa Kigoma, Jacob Ruvilo kwenye kijiji cha Kagongo Kigoma Vijijini juzi.Amesema kuwa tayari vyombo vya ulinzi na usalama mkoani Kigoma vimeshachukua hatua kukabiliana na vitendo hivyo.Maganga amesema katika tukio la kwanza, watekaji walimteka mtoto mmoja na kudai wapewe kiasi cha fedha ambacho Mkuu huyo wa Mkoa hakukitaja, ambapo hata hivyo baadaye walimuachia huru mtoto huyo bila kuleta madhara yoyote.Katika tukio lingine, Mkuu huyo wa Mkoa alisema kuwa mtoto mmoja alitoweka kwao ambapo juhudi za kumtafuta zilifanyika bila mafanikio na kuwepo kwa fununu za mtoto huyo kuuawa na ndipo juhudi za kumtafuta zilipoongezwa na kufanikiwa kuwatia mbaroni watu waliotuhumiwa kumteka mtoto huyo.Mkuu wa Mkoa alisema baada ya mahojiano watekaji walikiri kuhusu tukio hilo na kuonesha kaburi ambalo walimzika mtoto aliyeuawa na kwamba watu hao wanashikiliwa kwa hatua zaidi za kisheria.Pamoja na hilo Mkuu wa Mkoa Kigoma ameonya tabia ya kuwahifadhi kwenye makazi yao raia wa kigeni ambao hawana nyaraka zozote za utambulisho za kuwawezesha kuishi na kufanya kazi nchini, huku sehemu kubwa ya wageni hao wakitumika kwa shughuli za kilimo na uvuvi.Amesema kuwahifadhi wageni kwa njia haramu ndio mwanzo wa vitendo vya uhalifu wa kutumia silaha, mauaji ya watoto na vikongwe ambayo yameonekana kuanza kushika kasi mkoani Kigoma.Akizungumza katika ibada ya maziko, Mchungaji Michael Alfred wa Kanisa la FPCT alilaani vitendo vya mauaji vinavyotokea mkoani humo na kuwataka watu wote kumrudia Mungu kwa kuishi kwa kufanya matendo mema.Mchungaji Alfred amesema vitendo vya mauaji, ujambazi, wizi, ushirikina na vitendo vingine vinavyofanana na hivyo vinaonesha watu hao kutofuata misingi ya dini zao na uchamungu badala yake kufuata matendo ya shetani.Baadhi ya wananchi waliozungumza na gazeti wameeleza kusikitishwa na kuibuka kwa vitendo vya utekaji na mauaji kwa watoto ambapo Mzee Anthony Kayumba mkazi wa kijiji cha Kagongo ametaka wananchi wa mkoa Kigoma kuungana pamoja kwenye kampeni ya kupinga mauaji hayo.