 Hayo yalielezwa mjini Geita na Waziri wa Nishati na Madini, Profesa Muhongo baada ya kumaliza vikao vya majadiliano kati ya watendaji wa GGM, ofisi ya Mkuu wa Mkoa huo, wakuu wa wilaya za mkoa huo, wawakilishi wa wachimbaji wadogo na watendaji wa wizara hiyo, Wakala wa Ukaguzi wa Madini Tanzania (TMAA) na Shirika la Madini la Taifa (Stamico). Tatizo la magwangala sasa limetatuliwa kwani mgodi umekubali kuyatoa kwa wananchi ila kinachotakiwa kufanywa kabla ya kuyatoa magwangala hayo ni Serikali ya mkoa huu kwa kushirikiana na wadau kuhakikisha kwanza wanapata eneo ambalo uchenjuaji wa magwangala utafanyika,  alisema Profesa Muhongo.Aidha alisema eneo hilo litakalotengwa na ofisi ya Mkuu wa Mkoa wa Geita lazima lifanyiwe tathmini ya mazingira na Baraza la Taifa la Hifadhi na Usimamizi wa Mazingira (NEMC) kuthibitika kama eneo hilo linafaa kwa shughuli hizo bila kuleta athari kwa wananchi na mazingira.Profesa Muhongo alitoa agizo kuwa kazi hizo zinatakiwa kukamilika Juni 30 mwaka huu.Alisema ofisi ya Mkuu wa Mkoa itafanya kikao kitakachohudhuriwa na watendaji wa mgodi na wabunge wa mkoa huo na kutoa uthibitisho wa kimaandishi kuhusu eneo lililotengwa kwa shughuli hiyo pamoja na Cheti kutoka NEMC cha uthibitisho kuwa eneo hilo linafaa au halifai kwa shughuli za uchenjuaji madini kufanyika.Aidha alieleza kuwa katika kikao hicho cha Juni 30, GGM itapaswa pia kutoa uthibitisho wa kimaandishi kuwa imekubali kutoa magwangala hayo kwa wananchi. Baada ya eneo hilo na cheti cha mazingira kupatikana, sasa katika kikao hicho mtaweza kujadiliana kuhusu usafirishaji wa magwangala hayo kutoka eneo la Mgodi hadi eneo lililotengwa, hapo mtakubaliana nani atachukua jukumu la kusafirisha magwangala hayo, alisema Profesa Muhongo.Aliongeza kuwa leseni za uchenjuaji madini zitakazotolewa mara baada ya eneo hilo kupatikana, zitakuwa katika vikundi na si mtu mmoja mmoja.Alisema ofisi ya Mkuu wa Mkoa ndiyo itakayoratibu suala hilo huku jukumu la wizara likiwa ni kutoa leseni hizo. Kwa nyakati tofauti wabunge wa mkoa huo walieleza kuwa utoaji wa magwangala hayo kwa wananchi, utasaidia wananchi hao kujiajiri, kujiongezea kipato na kuwaepusha kushiriki kutenda uhalifu.