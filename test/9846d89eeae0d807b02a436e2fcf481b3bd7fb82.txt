 WAZIRI wa Habari, Utamaduni, Sanaa na Michezo, Dk Harrison Mwakyembe leo atakuwa mgeni rasmi katika hafla ya kuiaga timu ya Tanzania itakayoshiriki Michezo ya Afrika kwa vijana wenye umri chini ya miaka 18 itakayofanyika Algeria.Tanzania katika michezo hiyo itakayofanyika Algiers, Algeria kuanzia Julai 18 hadi 27 na timu hiyo inatarajia kuondoka nchini Jumatatu ikiwa na timu za michezo ya riadha, wavu wa ufukweni na mbio za mashua.Kwa mujibu wa Katibu Mkuu wa Kamati ya Olimpiki Tanzania, TOC, ambao ndio waratibu wa mashindano hayo nchini, Filbert Bayi, timu ya riadha ina wachezaji wawili, ambao ni Regina Mpigachai na Francis Damas chini ya kocha wao, Mwinga Mwanjala.Wakati timu ya mpira wa wavu ina wachezaji wawili, Kuluthumu Matola na Janeth Malela wakati kocha wao ni Yussuf Mkarambati, huku timu ya mashua ikiwa na mchezaji mmoja, Hamisi Muhidini chini ya kocha Mwambao Helf.Timu hiyo itakuwa chini ya kiongozi wa msafara, Samuel Mwera ambaye ni mjumbe wa Kamati ya Utendaji ya TOC na mwanariadha wa kimataifa wa zamani wa Tanzania.Amesema, wanariadha (Damiano na Mpigachai) watatumia mashindano hayo ili kufuzu kwa ajili ya Michezo ya Olimpiki ya Vijana itakayofanyika Argentina Oktoba mwaka huu.Amesema mashindano hayo yataanza rasmi Julai 18 wakati mchezo wa wavu wa ufukweni utaanza Julai 19 hadi 21, huku ule wa mbio za mashua utaanza Julai 21 hadi 25 na riadha wataanza kutimua vumbi Julai 24 hadi 27.