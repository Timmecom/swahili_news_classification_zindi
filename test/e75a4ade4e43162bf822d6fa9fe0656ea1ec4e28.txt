 YANGA imeanza kupata hofu juu ya mchezo wake wa Kombe la Shirikisho la Azam (FA) dhidi ya Biashara United ikisema hautakuwa rahisi kwa vile wapinzani wao wanaonekana kubadilika kwa kiasi kikubwa.Kocha wa Yanga Mwinyi Zahera alisema Dar es Salaam jana kuwa, Biashara imebadilika na kuimarika hivyo huenda mchezo ukawa mgumu. Yanga inatarajiwa kuwa mwenyeji wa Biashara katika mechi hiyo itakayochezwa uwanja wa Taifa kesho. Alisema amejaribu kuwafuatilia katika michezo kadhaa ikiwemo waliocheza na Azam wanaonekana hawako kama walivyokutana awali, wameboreka.  Biashara ni timu nzuri, walicheza vizuri dhidi ya Azam katika mchezo wa ligi, wanapambana. Wamebadilika sio wale niliowaona tulipokutana raundi ya kwanza, alisema. Kocha huyo alisema licha ya ubora wa wapinzani wao, wanajipanga wakiwa na furaha na ujio wa baadhi ya wachezaji wake waliokuwa majeruhi.Baadhi ya waliorejea ni Papy Tshishimbi, Thaban Kamusoko, Said Makapu huku Raphael Daud na Juma Mahadhi wakianza mazoezi mepesi lakini huenda wakakosekana katika mchezo huo. Kurudi karibu kwa wachezaji wote alisema kunampa faraja na itakuwa mara ya kwanza kuwa na kikosi kipana kwani wamekuwa wakicheza na kukabiliwa na majeruhi wengi mara kwa mara. Timu hiyo mkakati wao kama ilivyo kwa timu nyingine, wamedhamiria kuchukua mataji yote mawili ya Ligi Kuu na FA. Licha ya kukabiliwa na ukata, wamekuwa wakijitahidi kufanya vizuri kwenye ligi wakiongoza kwa jumla ya pointi 53 baada ya kucheza michezo 20, kushinda 17, kupata sare mbili na kupoteza mchezo mmoja.