 WAZIRI wa Ardhi, Nyumba na Maendeleo ya Makazi, William Lukuvi ilimlazimu kufi ka hadi saa mbili na nusu usiku wakati akishughulikia migogoro ya ardhi katika wilaya ya Ilala jijini Dar es Salaam.Hali hiyo ilitokana na wananchi kujitokeza kwa wingi katika uwanja wa Kampala uliopo Gongo la Mboto, ikiwa ni siku yake ya kwanza ya ziara ya kushughulikia migogoro ya ardhi katika wilaya zote za jiji la Dar es Salaam kupitia program ya Funguka kwa Waziri.Wakati akianza mkutano wa kushughulikia migogoro ya ardhi katika wilaya ya Ilala ilielezwa na Mkuu wa Wilaya hiyo, Sophia Mjema kuwa, takribani wananchi 241 walijiandikisha kwa ajili ya kutatuliwa kero zao za ardhi, lakini kadri muda ulivyokuwa ukiongezeka idadi iliongezeka na kufikia zaidi ya 400.Kutokana na hali hiyo, Waziri Lukuvi aliamua kuendelea kuhudumia wananchi wote waliojitokeza hadi saa 2.30 usiku, jambo lilolazimu taa za magari likiwamo la waziri huyo kutumika kwa ajili ya kupata mwanga na hivyo kukamilisha utaratibu huo.Uamuzi wa kuendelea na mkutano hadi usiku uliwafanya baadhi ya wananchi kumuelezea Waziri Lukuvi kama kiongozi anayeshughulika na matatizo ya wananchi katika maeneo husika bila kujali muda.Mmoja wa wakazi wa Gongo la Mboto, James Jonathan alimuelezea Lukuvi kama Waziri aliyeimudu vyema Wizara ya Ardhi kutokana na jinsi anavyohangaika maeneo mbalimbali ya nchi kwa nia ya kutatua migogoro ya ardhi ambayo imekuwa kero kubwa kwa wananchi.Mkazi mwingine, Athumani Juma Mrisho alisema programu ya Funguka kwa Waziri inayotumika sasa imekuwa suluhisho la migogoro ya ardhi nchini ambapo wananchi wanapata fursa ya kuwasilisha malalamiko yao moja kwa moja kwa waziri mwenye dhamana ya ardhi, jambo ambalo huko nyuma wananchi hawakuwa na fursa hiyo na hivyo kusababisha malalamiko mengi kutomfikia waziri.Akihitimisha mkutano wake na wananchi wa wilaya ya Ilala, Waziri Lukuvi aliwataka watendaji wa sekta ya ardhi kuhakikisha hoja zote za migogoro ya ardhi zilizowasilishwa kwake zinainishwa na kupatiwa majibu ya maandishi kama alivyoelekeza. Aidha, alisisitiza kuwa ifikapo Februari 28, mwaka huu, majibu hayo yawe yamekamilika na kuwekwa katika kitabu maalumu kitakachokuwa na nakala tatu zitakazosambazwa kwake, Mkuu wa Mkoa pamoja na Mkuu wa Wilaya.Alisema, uamuzi wa kufanya hivyo ni kuweka kumbukumbu sawa ili hata akija kiongozi mwingine aweze kufahamu matatizo yaliyopo tofauti na ilivyokuwa sasa ambapo hoja za migogoro ya ardhi zimekuwa zikijirudia hasa yanapotokea mabadiliko ya viongozi katika ngazi mbalimbali. Alifafanua kuwa kwa yule mwananchi asiyeridhika na majibu yatakayotolewa, basi awasilishe tatizo lake kwa njia ya maandishi kwa Waziri.