 KAMA ulidhani Yanga inashinda Dar es Salaam tu, unajidanganya, inashinda kote hadi mikoani baada ya jana kuanza vyema mechi zake za mikoani kwa ushindi wa mabao 2-1 dhidi ya Mwadui katika mchezo wa Ligi Kuu soka Tanzania Bara uliochezwa jana kwenye uwanja wa Kambarage, Shinyanga.Ni mara ya kwanza inafanikiwa kukata ngebe za Kocha wa Mwadui, Ally Bizimungu baada ya msimu uliopita kushindwa kufanya hivyo, katika mechi mbili ya nyumbani na ugenini. Mabao ya Yanga yalifungwa na Haritier Makambo na Mrisho Ngassa huku la Mwadui likifungwa na Salim Aiyee.Ushindi huo unaipandisha Yanga hadi nafasi ya pili kwa pointi 29 na kuishusha Simba kwa muda inayotarajia kucheza leo ambapo ikiwa itashinda zitalingana pointi na kutofautiana uwiano wa mabao.Timu zote mbili zilianza mpira kwa kasi kipindi cha kwanza na Yanga ikapata bao la uongozi dakika ya tisa lililofungwa na Makambo baada ya kutengenezewa pasi na Paul Godfrey.Dakika ya 39 Aiyee akasawazisha baada ya kipa Klaus Kindoki kutema mpira kufuatia Abdallah Seseme kupiga shuti kali lililomshinda na mfungaji huyo akauwahi na kutumbukiza wavuni.Matokeo hayo yalidumu hadi mapumziko na kipindi cha pili Yanga ilirudi tena kwa kasi ambapo dakika ya 58 Ngassa akaifungia bao la pili, baada ya kupata pasi ya Feisal Abdallah.Huenda mabadiliko yaliyofanywa na benchi la Yanga yalisaidia kwa kiasi fulani. Alitolewa kipa Kindoki kipindi cha pili na kuingia Ramadhan Kabwili, Amis Tambwe na kuingia Raphael Daud na Gadiel Michael na kuingia Antony Mateo.