  KLABU inayoshiriki Ligi Kuu nchini Ubelgiji ya Anderlecht imeonesha nia ya kumchukua mshambuliaji wa timu ya taifa ya vijana chini ya umri wa miaka 17, Serengeti Boys, Kelvin John  Mbappe .Kwa mujibu wa mtandao wa Voetbalkrant, Anderlecht imeonesha nia ya kuwekeza kwa mchezaji huyo kwa kumuandaa kwa miaka miwili kupitia programu maalum ya mafunzo itakayoendeshwa Ubelgiji na hapa nchini. Wanamuhitaji mchezaji huyu kwenye mafunzo nchini Ubelgiji kwa ajili ya kumuandaa kwasababu bado hajafikisha umri wa miaka 18 ili asajiliwe kutokana na sheria za shirikisho la soka duniani (FIFA), kilisema chanzo hicho.Chanzo hicho cha habari kilisema kuwa klabu hiyo ya Ubelgiji tayari imewasilisha program maalum kwa ajili ya mchezaji huyo.Kilisema huenda wakamtumia mshambuliaji wa kimataifa wa timu ya taifa ya Tanzania Mbwana Samatta anayecheza soka la kulipwa KRC Genk ya Ubelgiji kwa ajili ya kukamilisha upatikanaji wake.Mbali na Anderletch walioonyesha nia, chanzo hicho kilisema kuna taarifa kuwa moja ya klabu za Ligi Daraja la pili nchini Sweden pia, imeonyesha nia ya kumchukua mchezaji huyo.Klabu hiyo ya Sweden ambayo hakuitaja, inadaiwa kutaka kumchukua mchezaji huyo pamoja na baba yake kwenda kukaa nchini humo ili kuwa rahisi kwa John kupata mafunzo ya soka. Timu nyingine zilizowahi kutajwa kuonyesha nia hivi karibuni ni Ajax ya Uholanzi na Manchester City ya England.