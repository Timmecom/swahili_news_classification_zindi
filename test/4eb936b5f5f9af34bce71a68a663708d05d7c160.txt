 Rais John Magufuli amemteua Angella Kairuki kuwa Waziri wa Nchi Ofisi ya Waziri Mkuu anayeshughulikia Uwekezaji.Awali Kairuki alikuwa Waziri wa Madini.Balozi Kijazi pia amesema, Rais aliagiza Kituo cha Uwekezaji Tazania (TIC), kihamishwe kutoka Wizara na Viwanda, Biashara na Uwekezaji kipelekwe Ofisi ya Waziri Mkuu.Katibu Mkuu Kiongozi, John Kijazi ametangaza mabadiliko hayo leo Ikulu jijini Dar es Salaam.Kijazi amesema, aliyekuwa Naibu wa Wizara hiyo, Dotto Biteko amepandishwa na kuwa Waziri wa Madini. Kwa mujibu wa Kijazi, wizara hiyo inabaki na Naibu Waziri mmoja, Stanslaus Nyongo.Amesema, Rais Magufuli amemteua Joseph Nyamhanga kuwa Katibu Mkuu Tawala za Mikoa na Serikali za Mitaa (TAMISEMI).Kijazi amesema, Rais amemteua Dk. Zainab Chaula kuwa Katibu Mkuu Wizara ya Afya, Maendeleo ya Jamii, Jinsia, Wazee na Watoto.Amesema, Rais pia amemteua Elius Mwakalinga kuwa Katibu Mkuu Wizara ya Ujenzi, Uchukuzi na Mawasiliano, na Doroth Mwaluko ameteuliwa kuwa Katibu Mkuu Ofisi ya Waziri Mkuu Sera na Uwekezaji.Amesema, Rais Magufuli amemteua Dk. Doroth Gwajima kuwa Naibu Katibu Mkuu TAMISEMI anayeshughulikia afya. Dk. Gwajima alikuwa Mkurugenzi wa Tiba Wizara ya Afya, Maendeleo ya Jamii, Jinsia, Wazee na Watoto.Kijazi amesema, Rais Magufuli amemteua Dk. Francis Michael kuwa Naibu Katibu Mkuu Utumishi.Dk. Michael alikuwa Mhadhiri Chuo Kikuu cha Dar es Salaam.Amesema, Rais Magufuli pia ameifuta nafasi ya Naibu Katibu Mkuu Wizara ya Ulinzi.Rais pia amemteua Dk. Mpoki Ulisubisya kuwa Balozi, na kituo chake cha kazi kitatangazwa baadaye.Kwa mujibu wa Kijazi, Rais Magufuli pia ameamua kufungua ubalozi wa Tanzania nchini Cuba.Kijazi amesema, Rais Magufuli amemteua aliyekuwa Katibu Mkuu Ofisi ya Waziri Mkuu Sera na Uratibu Profesa Faustine Kamuzora kuwa Katibu Tawala Mkoa wa Kagera.