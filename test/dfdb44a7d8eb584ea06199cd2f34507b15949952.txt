 KOCHA wa Yanga, Mwinyi Zahera amesema kila kitu ina mwanzo na mwisho hivyo wamejipanga kufuta ile dhana ya Mbao kuwafunga kwenye uwanja wa CCM Kirumba Mwanza katika mchezo wa Ligi Kuu utakaochezwa leo.Yanga imekuwa ikishindwa kupata matokeo mazuri kwenye uwanja huo mbele ya wenyeji Mbao FC takwimu zikionesha kila mmoja amekuwa akitumia uwanja wa nyumbani kumuonesha mwenzake ubabe.Katika michezo mitano waliyokutana, Mbao imeshinda ikiwa nyumbani na kadhalika Yanga imeshinda ikiwa kwake.Kwenye uwanja huo wa CCM Kirumba, Yanga iliwahi kufungwa 1-0 msimu wa mwaka 2016/2017 na 2-0 msimu wa 2017/2018.Zahera amesema kila mara watu wamekuwa wakizungumza Yanga na Simba kuwa zikienda Mwanza lazima zifungwe, sasa ili kufuta kauli hiyo wanataka kufanya vizuri. Watu wanasema kila mara Yanga na Simba zinafungwa Mwanza, nikasema tusiwape kichwa wapinzani wanatakiwa kujua kila kitu kina mwanzo na mwisho, ni lazima tupambane tupate matokeo,  amesema.Zahera ameutabiria mchezo huo huenda ukawa mgumu kwa sababu Mbao ni timu kubwa na wao pia ni wakubwa zaidi akiahidi kuwa mchezo huo utakuwa tofauti na iliyopita, kwani wamejipanga kwa mbinu nyingine kwa ajili ya kupata matokeo.Timu hiyo Jangwani imetoka kupoteza mchezo wake wa ligi dhidi ya Simba kwa kufungwa bao 1-0.