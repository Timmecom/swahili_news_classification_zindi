 MKUU wa Wilaya ya Siha, Onesmo Buswelu amesema atawashawishi wakuu wa wilaya zote nchini wapande Mlima Kilimanjaro ili wawe chachu ya kushawishi Watanzania katika jitihada za kutangaza utalii wa ndani na kulipatia Taifa mapato kwa maendeleo kwa ujumla.Mkuu huyo wa wilaya aliyasema hayo hivi karibuni kwa niaba ya Mkuu wa Mkoa wa Kilimanjaro, Dk Anna Mghwira, katika geti la Marangu wakati akiwapokea wapanda mlima 52 kutoka taasisi mbali mbali waliopandisha Bendera ya Taifa kwenye kilele cha Mlima Kilimanjaro kuadhimisha kumbukumbu ya miaka 57 ya Uhuru.Buswelu alisema atawashawishi wakuu wote wa wilaya nchini wapange na kupanda Mlima Kilimanjaro nyakati za mapumziko ili kuonesha mfano kwa Watanzania wote kupanda kwa wingi ili idadi ya watalii wa ndani na mapato viongezeke kwa faida ya Taifa zima. Wazungu wanatoka mbali kuja kushuhudia maajabu ya mlima huu mkubwa wa pili duniani, sisi tunauona kwenye picha na tukipita maeneo ya karibu na mlima. Hapana mimi nitahakikisha napanda na wakuu wa wilaya nao wapanda na kufika kileleni kujionea maajabu kama watalii wa ndani,  alisema Buswelu.Alisema mkoa kwa kushirikiana na Tanapa wanaendelea na jitihada za kuutunza kwa kuzuia uchafuzi wa mazingira, upandaji wa miti, kuzuia ujangili wa kukata miti na hiyo imesaidia barafu katika kilele chenye urefu wa mita 5,895, kurudia katika hali ya kuongezeka tofauti na miaka ya nyuma ilianza kupungua.Naye Mkuu wa Majeshi mstaafu Jenerali George Waitara akizungumza katika hafla hiyo, aliwapongeza waliopanda mlima huo na kufikisha Bendera ya Taifa katika kilele ili kuadhimisha kumbukumbu ya Uhuru wa Tanzania Bara na kusema zoezi hilo ni la kudumu.