 RAIS John Magufuli amewahakikishia wakazi wa Mkoa wa Mwanza na Watanzania kwa ujumla kuwa usafi ri wa meli wa uhakika katika Ziwa Victoria kuanza mwezi Machi, mwakani.Alitoa kauli hiyo jana alipofanya ziara ya kushitukiza katika Bandari ya Mwanza Kusini kukagua maendeleo ya ukarabati wa meli za Mv Victoria, Mv Butiama na ujenzi wa meli mpya. Akiwa bandarini hapo, Meneja wa Mradi huo, Abel Gwanafyo, alimweleza Rais kuwa meli hizo mbili ambazo ukarabati wake ulianza Machi 5, 2019 utakamilika mwezi Machi 2020.Meneja huyo alisema chelezo iliyojengwa kwa ajili ya ukarabati wa meli y Mv Victoria na Mv Butiama ina uwezo wa tani 2,100. Alisema miongoni mwa mambo yanayohusu ukarabati huo ni pamoja na kuondoa mitambo ya zamani ya kuendeshea meli kama vile injini na jenereta, kuondoa mbao za sakafuni na upakaji wa rangi. Baada ya kupata maelezo hayo, Rais Magufuli aliwahakikishia wananchi kuwa usafiri wa uhakika kupitia meli ya Mv Victoria na Mv Butiama utaanza rasmi mwezi Machi, mwakani.Kwa mujibu wa taarifa ya Kurugenzi ya Mawasiliano ya Rais Ikulu kwa vyombo vya habari jana, ukarabati huo unahusu meli tano, ujenzi wa chelezo na ujenzi wa meli mpya katika Ziwa Victoria unaofanywa na kampuni mbili za ukandarasi kutoka Jamhuri ya Korea kwa gharama ya Sh bilioni 152. Rais Magufuli alikerwa na ucheleweshwaji wa makontena 58 yenye vifaa vya ujenzi vilivyoagizwa na kampuni za ukandarasi za Korea Total Marine Innovation (KTMI) na STX JV SAEKYUNG Construction Ltd kwa sababu ya kusubiri msamaha wa kodi.Kutokana na ucheleweshaji huo, alitoa siku tano kuanzia jana kwa Wizara ya Ujenzi, Uchukuzi na Mawasiliano na Wizara ya Fedha na Mipango kuhakikisha vifaa vya ujenzi wa chelezo ya kujengea meli na vifaa vya ukarabati wa meli vilivyokwama katika Bandari ya Dar es Salaam kutokana na mchakato wa kikodi vinafikishwa katika Bandari ya Mwanza wiki ijayo.Kuhusu ujenzi wa meli mpya, Meneja wa Mradi huo, Vitus Mapunda, alisema maandalizi ya vifaa vya meli hiyo itakayokuwa na uwezo wa kubeba tani 400 za mzigo, abiria 1,200 na magari makubwa na madogo 23 yanayohusisha usanifu, ukataji wa vyuma, injini mbili na jenereta tatu yamefikia asilimia 35 na kwamba makontena 300 yenye vifaa hivyo yatawasili nchini Septemba 2019 kutoka nchini Korea.Aidha, Rais Magufuli pia alizungumza na wafanyakazi walioajiriwa katika mradi huo na kuwataka wakandarasi kuhakikisha wanalinda maslahi yao na sheria za usalama kazini kuzingatiwa. Magufuli pia aliagiza mitambo miwili ya kunyanyulia mizigo (winchi) iliyokuwa imeuzwa na Mamlaka ya Usimamizi wa Bandari nchini (TPA) irejeshwe mara moja. Imeandikwa na Matern Kayera, Dar, na Nashon Kennedy Mwanza.