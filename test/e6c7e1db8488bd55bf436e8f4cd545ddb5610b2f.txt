 KITUO cha Uwekezaji Tanzania (TIC) kuanzia Januari hadi Machi mwaka huu, kimesajili miradi mikubwa 80 yenye thamani ya Sh bilioni 883 ambapo miradi 49 kati ya hiyo ni ya viwanda.Miradi mingine ni ya huduma ikiwamo ya utalii na usafirishaji.Akizungumza na gazeti hili Mkurugenzi Mtendaji wa TIC, Godfrey Mwambe alisema kwenye usajili huo, miradi ya viwanda ni sawa na asilimia 54, usafirishaji asilimia 11 na asilimia sita ni ya utalii.Alisema kumekuwa na ufanisi katika sekta ya uwekezaji nchini kutokana na TIC kupata ushirikiano mzuri kutoka mamlaka mbalimbali nchini.Hata hivyo, alizitaka mamlaka zinazohusika na uwekezaji moja kwa moja kuhakikisha kuwa wanaweka mazingira mazuri zaidi kwa wawekezaji wa ndani na nje ya nchi ili kodi ikusanywe kutokana na uwekezaji wao huo, huku akibainisha kuwa watanzania zaidi ya milioni 22 wanao uwezo wa kulipa kodi hasa kama wakiwekewa mifumo mizuri na rafiki ya uwekezaji.Wakati huo huo, TIC imewaomba Watanzania na watu wengine kuchangamkia uwekezaji katika vifungashio hasa ikizingatiwa uwepo wa fursa kubwa baada ya mifuko ya plastiki kupigwa marufuku.