 LICHA ya kuanza vibaya michuano maalumu iliyoandaliwa na Shirikisho la Soka Afrika, Caf na UEFA, kocha wa timu ya taifa ya vijana chini ya umri wa miaka 17 ya Tanzania, Serengeti Boys, Oscar Mirambo ametamba kuwa bado wanayo nafasi ya kufanya vizuri kwenye mechi zijazo.Serengeti iliyopo Kundi A, jana majira ya saa 5:30, ilifungua dimba la michuano hiyo kwa kumenyana na Guinea na kupoteza kwa bao 1-0, mchezo ambao ulishuhudiwa ukichezwa kwenye mvua kubwa.Akizungumza baada ya mchezo huo, Mirambo amesema kipigo hicho kimemsaidia kutambua mapungufu ya kikosi lakini pia anajivunia kiwango na juhudi za kupambana zilizooneshwa na wachezaji wake ambao walipambana na kuonesha kiwango cha juu. Madhaifu yetu yalikuwa ni kushindwa kumalizia nafasi tulizozitengeneza lakini kiujumla timu ilicheza vizuri vijana wangu walipambana vilivyo lakini mvua nayo ilikuwa moja ya kikwazo ambacho kilipelekea kushindwa kupata matokeo kwasababu wachezaji walikuwa wanateleza,  amesema Mirambo.Kocha huyo alisema kuwa mechi hizo mbali na kuwajenga vijana wake lakini pia zitawapa uzoefu wa kutosha kuhakikisha wanafanya vizuri katika fainali za AFCON za vijana ambazo zinatarajiwa kuanza mwezi ujao Dar es Salaam Tanzania.Baada ya mchezo huo Serengeti Boys inatarajia kushuka tena dimbani kesho Jumatano kucheza na Australia kabla ya kumaliza na wenyeji Uturuki siku ya Ijumaa.