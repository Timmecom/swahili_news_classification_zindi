 Makubaliano hayo yaliyokwenda sambamba na utiliaji wa saini baina ya pande hizo, ilifikiwa jana Jijini Dar es Salaam mbele ya Waziri wa Nishati na Madini, Prof. Sospeter Muhongo aliyesema kuwa hatua hiyo ni moja ya mikakati inayofanywa na Serikali kujinufahisha zaidi na rasilimali zake.Alisema pamoja na hatua hiyo pia Serikali ipo katika mchakato kuwanyang anya vitalu vya uchimbaji madini watu wote waliojimilikisha bila ya kuviendeleza kwa lengo la kuboresha tija katika sekta hiyo muhimu na inayochangia ukuaji wa uchumi kwa kiwango kikubwa. Lengo ni kuhakikisha rasilimali ya madini inawanufaisha Watanzania wote nchini, aidha Serikali imeanza kusikiliza kilio cha wachimbaji wadogo kwa kutenga maeneo mbalimbali ambayo yatarahisisha upatikanaji wa huduma mbalimbali ikiwamo kupatiwa mikopo na vifaa. Dhamira ya Serikali ni kuona Stamico inaimarika kwa kutekeleza ipasavyo majukumu yake, hatua ya kuchukua jukumu la kuusimamia mgodi wa Tulawaka ni maendeleo makubwa ndani ya sekta ya madini hapa nchini,  alisema Prof. Muhongo.Kwa mujibu wa makubaliano hayo, Stamico inachukua mgodi wa dhahabu pamoja na leseni za utafutaji wa madini katika maeneo tisa yanayouzunguka mgodi huo wa Tulawaka kwa gharama za Dola za Marekani milioni 4.5 na kukubali kutoa asilimia 2 ya mrahaba iwapo uzalishaji utazidi wakia 500,000 zikiwa ni kikomo cha dola za Marekani 500,000 (Sh milioni 800).Kwa upande wake Mkurugenzi Mtendaji wa Stamico, Gary Mwakalukwa, alisema kutokana na makubaliano hayo Stamico itachukua umiliki na usimamizi wa mfuko wa fedha na dhamana na majukumu yaliyopita ya baadae yanayohusiana na ufungaji wa mgodi na ukarabati wa mazingira.Alisema pia ABG itailipa Stamico, salio lililobaki kwenye mfuko wa kukarabati mazingira kiasi cha Dola za Marekani milioni 17.6 (Sh bilioni 28.1) huku yenyewe ikiwajibika katika ulipaji wa fidia kwa wahusika wengine wa mkataba huo iwapo majukumu yaliyoainishwa hayatatekelezwa.Aidha alisema matarajio kazi ya uchimbaji chini ya shirika hilo itaanza ndani ya miezi tisa ijayo na kwa kuwa sasa wapo katika kazi ya ujenzi wa miundombinu huku akitoa matumaini kwa Watanzania wanaotaka kununua hisa zinazohusiana na uchimbaji madini kujiandaa.Naye Makamu wa Rais wa ABG, Deo Mwanyika, alisema Tulawaka ulikuwa ni mgodi wenye mafanikio makubwa kwa kampuni hiyo, hivyo hayo ya kibiashara na Stamico ni fursa ya kuendeleza sekta ya madini nchini.