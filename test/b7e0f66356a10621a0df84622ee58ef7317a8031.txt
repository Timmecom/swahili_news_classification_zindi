 NCHI za Kenya, Uganda na Rwanda ambazo ni wanachama wa Jumuiya ya Afrika Mashariki (EAC), zimewasilisha bajeti zao kwa ajili ya mwaka ujao wa fedha utakaoanza hivi karibuni, zote zikionekana kulenga kukuza uchumi ili kuimarisha huduma na maisha kwa wananchi wake.Katika bajeti hizo, Kenya imetenga bajeti ya Sh trilioni 3.02 za nchi hiyo (Sh trilioni 60.4 za Tanzania) kwa ajili ya Mwaka wa Fedha wa 2019/20 unaotarajiwa kuanza wiki ya Julai Mosi, mwaka huu.Waziri wa Fedha, Henry Rotich alisoma bajeti hiyo bungeni jana ikionesha kuwa, Serikali imelenga kukusanya mapato ya Sh trilioni 2.1 za Kenya, na kwamba itaongeza kasi ya ukusanyaji kwa njia ya kielektroniki.Itaongeza pia uwajibikaji katika manunuzi huku ikibana matumizi ya serikali ili nguvu kubwa ielekezwa katika kuwahudumia wananchi.Miongoni mwa maeneo inayolenga kuboresha mishahara na maslahi kwa wastaafu, kuongeza kiwango cha mikopo ya fedha kwa vijana na wanawake ili waweze kujiajiri, kutengeneza mazingira bora ya ukuzaji ajira, kupunguza gharama za nishati viwandani kwa asilimia 20 na pia kuyafanyia kazi maeneo manne yaliyoanishwa na Rais Uhuru Kenyatta kuwa yataiinua Kenya kiuchumi na maendeleo.Nchini Uganda, Waziri wa Fedha, Matia Kasaija aliyesoma bajeti ya Mwaka wa Fedha 2019/20 katika Hoteli ya Serena jijini Kampala huku Rais Yoweri Museveni akihudhuria, alisema bajeti ijayo itakuwa ya Sh trilioni 40.3 za Uganda.