 KOCHA Mkuu wa timu ya taifa ya Tanzania  Taifa Stars  Emmanuel Amunike ameita kikosi cha wachezaji 39 kwa ajili ya maandalizi ya fainali za Afrika zitakazofanyika Misri huku akiwarejesha kundini Ibrahim Ajib, Mohamed Hussein na Shomari Kapombe.Aidha, ameita wachezaji wawili wa kikosi cha vijana chini ya umri wa miaka 17 na 18 Kelvin John na Claryo Boniface kwa ajili ya kuwajenga kwa mipango ya baadaye. Kuitwa kwa Ajib na Hussein kutasaidia kupunguza kelele za mashabiki wa soka nchini waliokuwa wakilaumu siku za nyuma na kuwatetea kuwa wanahitajika kutokana na kiwango chao.Pia, Kapombe aliyeumia kwenye maandalizi ya mechi ya kufuzu fainali hizo dhidi ya Lesotho, huenda akaanza kucheza baada ya kuanza mazoezi kwenye klabu yake ya Simba. Akitaja timu hiyo jana kwenye mkutano na waandishi wa habari, Amunike alisema kikosi hicho ni kwa ajili ya maandalizi ya michuano ya Afrika kwa wachezaji wa ndani (Chan) na fainali za Mataifa ya Afrika Misri (Afcon).Amunike alisema wataanza mazoezi hapa nyumbani kuanzia Juni mwaka huu kisha baadaye watakwenda Misri na wachezaji 32, wakiwemo ndani vijana wale wawili kwa ajili ya michezo miwili ya kirafiki kukithamini kikosi chake cha mwisho.  Kama nilivyosema tangu awali, tukifanya kazi kwa bidii na kuamini kile tunachokifanya tutapata mafanikio, ni lazima tukalinde ile nidhamu yetu na kufanya vizuri, alisema.Kocha huyo alisema watacheza mechi mbili dhidi ya Misri Juni 13 kisha Nigeria ili kukipima kikosi chake, kukijengea uwezo na kujiamini na kusaidia kuyafahamu mapungufu yao, kujirekebisha tayari kwa kushindana. Alitaja kikosi alichokitangaza kuwa ni Aishi Manula (Simba), Mechata Mnata (Mbao), Suleman Salula (Malindi Zanzibar), Aron Kalambo (TZ Prisons), Hassan Kessy (Nkana Zambia), Vicent Philipo (, Gadiel Michael (Yanga), Abdi Banda (Baroka FC Afrika Kusini), Ally Mtoni (Lipuli), Aggrey Morris (Azam) na Kelvin Yondani (Yanga).Wengine ni Erasto Nyoni (Simba), David Mwantika (Azam), Ally Ally (KMC), Kenned Wilson (Singida United), Feisal Salum (Yanga), Himid Mao (Petrojet Misri), Mudathir Yahya (Azam FC), Yahaya Zaidi (Ismailiya Misri), Jonas Mkude (Simba), Fred Tangalu (Lipuli) na Frank Domayo (Azam FC).Shaban Chilunda (CDTenerife-Hispania), Shiza Kichuya (ENNPI Misri), Simon Msuva (Difaa El Jadida-Morocco), Rashid Mandawa (Botswana), Mbwana Samatta (KRC Genk- Ubelgiji), Thomas Ulimwengu (JS Soura ya Algeria) na John Bocco (Simba), Farid Mussa (Tenerife-Hispania), Ayoub Lyanga (Coastal Union), Kassim Hamis (Kagera Sugar), Miraji Athumani (Lipuli) na Adi Yussuf (Solhul Moors- England).