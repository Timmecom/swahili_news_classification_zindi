 TAASISI ya Kuzuia na Kupambana na Rushwa (Takukuru) mkoani Dodoma inamshikilia Mtendaji wa kata ya Mlowa Bwawani, Luis Pearson (37) na mgambo katika ofi si hiyo, Josphat Msambili (37) kwa tuhuma za kushawishi na kupokea rushwa ya Sh 400,000.Watuhumiwa hao ni wakazi wa kijiji cha Mlowa Bwawani Wilayani Chamwino, Dodoma na wanadaiwa kufanya kosa hilo kinyume cha kifungu cha 15 (1) (a) cha sheria ya kuzuia na kupambana na rushwa namba 11 ya 2007. Akizungumza na vyombo vya habari, Mkuu wa Takukuru Mkoa wa Dodoma, Sosthenes Kibwengo alisema watuhumiwa hao wawili walimweka mahabusu Samweli Chilulumo, mkazi wa kijiji cha Wiliko kata ya Mlowa Bwawani kutokana na ugomvi wa kifamilia. Wakati Chilulumo yupo mahabusu ndio watuhumiwa walimtaka awape rushwa ya Sh 600,000 ili wamwachie huru lakini aliomba apunguziwe hadi Sh 400,000,  alisema.Chilulumo aliomba atolewe mahabusu ili akatafute fedha hizo, watuhumiwa hao walikataa na kuamua kwenda kutafuta mteja wa mbuzi 10 alizokuwa nazo nyumbani kwake. Kibwengo alisema uchunguzi wa Takukuru ulibaini mtuhumiwa Msambili alienda kutafuta mnunuzi wa mbuzi hao na kumpeleka kwa Chililumo na mnunuzi huyo alienda nyumbani kwa mahabusu kuwakagua mbuzi na akarudi tena kwa mahabusu ndipo wakakubaliana bei. Takukuru imethibisha mnunuzi huyo alitoa fedha ambazo watuhumiwa walizipokea ndio wakamtoa mahabusu na kumwachia huru,  alisema.Alisema Takukuru imekamilisha uchunguzi wao na watuhumiwa wanapandishwa kizimbani. Kibwengo alitoa mwito kwa watendaji wa kata, mitaa na vijiji Dodoma kufanya kazi kulingana na maadili ya kazi na kujiepusha na vitendo vya rushwa kwani havina nafasi katika mkoa huo.Aliwapongeza wananchi wanaotoa taarifa za vitendo vya rushwa na kuwasihi waendelee kuwa sehemu ya mapambano hayo kwa kutoa taarifa wanapona uonevu kama huu ukitendeka. Alisema kutokana na Chilulumo kutoa taarifa kwa diwani, viongozi wa wilaya hadi mkoa na baadaye Takukuru, atakuwa shahidi katika kesi hiyo ya kushawishi na kupokea rushwa.