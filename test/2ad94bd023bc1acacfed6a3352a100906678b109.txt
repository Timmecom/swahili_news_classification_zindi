 MUDA mfupi baada ya Rais John Magufuli kumteua Mbunge wa Nzega Mjini, Hussein Bashe (CCM) kuwa Naibu Waziri wa Kilimo; mteule huyo amejifananisha na mchezaji wa akiba anayeingia uwanjani kwa jukumu moja tu la kuipatia timu yake ushindi.Katika uteuzi uliofanywa jana; Rais Magufuli amemteua pia Mbunge wa Jimbo la Kibakwe mkoani Dodoma, George Simbachawene (CCM) kuwa Waziri wa Nchi, Ofisi ya Makamu wa Rais, Muungano na Mazingira kuchukua nafasi ya Januari Makamba ambaye uteuzi wake umetenguliwa.Bashe, anachukua nafasi iliyoachwa wazi na Innocent Bashungwa aliyeteuliwa kuwa Waziri wa Viwanda na Biashara. Rais Magufuli alimteua pia Balozi Matern Lumbanga kuwa Mwenyekiti wa Bodi ya Wakurugenzi ya Mamlaka ya Udhibiti wa Ununuzi wa Umma (PPRA) kwa kipindi cha pili.Baada ya kutangazwa kwa uteuzi huo, gazeti hili lilizungumza na Bashe ambaye alisema anamshukuru Mungu na Rais Magufuli kwa kumwamini kushika wadhifa huo.Bashe amesema uteuzi alioupata ni sawa na mchezaji wa akiba katika timu ya mpira aliyetokea benchi na kuingia uwanjani katika dakika za majeruhi, hivyo jukumu kubwa la mchezaji wa aina hiyo ni kuhakikisha timu inapata ushindi.Alisema atahakikisha anamsaidia na kushirikiana vyema na Waziri wake wa Kilimo, Japhet Hasunga, ili sekta ya kilimo iwe na manufaa zaidi kwa taifa. Namshukuru Mungu pamoja na Rais Magufuli kwa imani yake kwangu, nafahamu mzigo uliopo mbele yangu, jukumu langu la kwanza ni kumsaidia Waziri ili kufikia malengo ya Wizara yetu; Wizara ya Kilimo inashughulika na asilimia 80 ya Watanzania lakini pia inachangia asilimia 28 ya Pato la Taifa, alisema Bashe.Kwa kuwa suala la uzalishaji wa mazao na masoko ni mtambuka na linagusa wizara zaidi ya moja, alisema wafanyakazi kwa karibu na wizara zingine ikiwemo Wizara ya Biashara na Viwanda, Wizara ya Ardhi, Nyumba na Maendeleo ya Makazi na Wizara ya Fedha na Mipango katika kumsaidia mkulima.Kuhusu changamoto za wizara hiyo, Bashe alizitaja baadhi ya changamoto zinazoikabili wizara hiyo kuwa ni pamoja na bei ya mazao ambayo kwa kiasi kikubwa inadhibitiwa na Soko la Dunia, hivyo kwa kushirikiana na waziri wake na wizara nyingine, wanaweza kupata njia bora ya kumsaidia mkulima ili asipate shida katika hilo. Changamoto nyingine alizozitaja ni ubora wa mazao yanayozalishwa na elimu kwa wakulima.Alisema kwa kuwa serikalini kazi hufanyika kama timu na kwa kuwa Rais Magufuli ni kiongozi anayefanya maamuzi, hivyo anaamini kuwa kazi yake inaweza kuwa rahisi.Katika hatua nyingine kupitia ukurasa wake wa Twitter, Makamba alisema kuwa ameyapokea mabadiliko yaliyofanywa kwa moyo mweupe na atasema zaidi siku zijazo. Hata hivyo alipopigiwa simu ya mkononi Makamba hakuweza kupokea simu hiyo.Naye Simbachawene ambaye amerejea katika Uwaziri baada ya awali kujiuzulu nafasi hiyo kutokana na kuhusishwa na kusainiwa kwa mikataba ya madini bila kuzingatia maslahi mapana ya Taifa, hakuweza kupatikana jana kuzungumzia uteuzi huo wa Rais katika nafasi hiyo ya Muungano na Mazingira.