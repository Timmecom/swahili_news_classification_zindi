 SHIRIKISHO la Soka Tanzania (TFF) limeteua Kamati ya watu 14 itakayoongozwa na Mkuu wa Mkoa wa Dar es Salaam, Paul Makonda kwa ajili ya kampeni yasaidia timu ya Taifa ya Tanzania  Taifa Stars .Taifa Stars inatarajiwa kucheza mchezo wa mwisho wa kufuzu Kombe la Mataifa ya Afrika (Afcon) Machi 22, mwaka huu dhidi ya Uganda Dar es Salaam utakaotoa mwelekeo juu ya safari yao ya kufuzu kwa fainali za mwaka huu zitakazofanyika Misri.Katika Kundi L, lenye timu nne, Uganda peke yake tayari imeshafuzu ikiwa na pointi 13, huku timu tatu kwa maana ya Tanzania yenye pointi tano, Lesotho tano na Cape Verde nne, kila mmoja ikiwa na nafasi iwapo itafanya vizuri katika mechi zao za mwisho.Kwa mujibu wa taarifa ya TFF, iliyotumwa jana kwa vyombo vya habari na Ofisa Habari na Mawasiliano wa shirikisho hilo, Clifford Ndimbo, Katibu wa Kamati hiyo ni Mhandisi Hersi Said.Wengine maarufu walioteuliwa ni mwekezaji wa Simba Mohamed Dewji, Farouk Barhoza, aliyekuwa Mwenyekiti wa Simba Salum Abdallah, Mohamed Nassoro, Patrick Kahemele, Abdallah Bin Kleb,Teddy Mapunda, Msemaji wa Simba Haji Manara, Philimon Ntaihaja, Farid Nahid, Faraji Asas na Mkuu wa Wilaya ya Arumeru Jerry Muro.Katika hatua nyingine, Rais wa TFF Wallace Karia ametuma salamu za rambirambi kwa familia ya mwamuzi mstaafu wa kimataifa Charles Mchau aliyefariki jana mkoani Kilimanjaro. Nimepokea kwa mshtuko mkubwa kifo cha Mchau ambaye alikuwa bado anautumikia mpira wa miguu, kwa niaba ya TFF natoa pole kwa ndugu, jamaa na marafiki kwa kuondokewa na mpendwa wao, Mwenyezi Mungu awape subira na uvumilivu katika kipindi hiki kigumu cha majonzi,  amesema.