 TISHIO la ongezeko la majanga ikiwemo vifo kwa wananchi wa Msumbiji yanayotokana na athari za kimbunga Kenneth, imeongezeka baada ya mvua kubwa kuendelea kunyesha kaskazini mwa nchi hiyo wiki hii.Tayari juzi iliripotiwa vifo vimefikia watu 38 vilivyotokana na kimbunga hicho na Umoja wa Mataifa (UN) umesema kutokana na mvua hizo, imekuwa vigumu misaada kuwafikia maelfu ya waathirika wa kimbunga hicho.Msemaji wa UN anayeratibu utoaji wa misaada ya uokozi nchini humo, Gemma Connell alinukuliwa katika vyombo vya habari vya Msumbiji akisema kuwa hali mbaya ya hewa inayotokana na kuendelea kwa mvua, inaongeza ugumu kwa watoa misaada kuwasili katika maeneo yalioathirika. Aidha Connell alinukuliwa na Shirika la habari la AP Jumatatu wiki hii akieleza pia kuhusu ugumu huo ulioendelea mpaka sasa.Taasisi ya Taifa ya Hali ya Hewa ya Msumbiji, ilieleza kuwa eneo la kaskazini mwa nchi kutaendelea kuwa na mvua kubwa za mfululizo kwa zaidi ya milimita 50. Kiwango hiki kilianza kusoma kuanzia Jumanne wiki hii na juzi. Mamlaka nchini zimetahadharisha kutokea kwa magonjwa ya milipuko kutokana na kukosekana maji safi na salama. Katika eneo lililoathirika zaidi la Pemba, serikali imewashauri wananchi kuondoka katika maeneo ya bondeni na kuhamia maeneo ya juu, milimani.Juzi, taarifa zilieleza kuwa vifo vinavyotokana na kimbunga Kenneth vimefikia 38 na ipo hatari kimbunga hicho kikarudi. Kimbunga hicho kimetokea wiki sita sasa baada ya kimbunga kingine kiitwacho Idai kupiga katikati ya Msumbiji.Kimbunga Idai kiliathiri pia Malawi na Zimbabwe na ni mara ya kwanza kwa kimbunga kuathiri mataifa ya kusini mwa Afrika kwa wakati mmoja. Maelfu ya watu katika Wilaya ya Macomia na Quissanga, kaskazini mwa Pemba katika kisiwa cha Ibo wanauhitaji mkubwa wa chakula na malazi. Zaidi ya watu 35,000 hawana mahali pa kuishi baada ya makazi yao kuharibiwa vibaya. Serikali imesema waathirika wakubwa ni watoto na wanawake. Kimbunga Idai kilisababisha vifo vya zaidi ya watu 600 mwezi uliopita.