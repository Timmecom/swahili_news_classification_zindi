 MKOA wa Rukwa una idadi ndogo ya watu wanaosumbuliwa na afya ya akili na kusababisha wodi ya kisasa ya wagonjwa hao katika Hospitali ya Rufaa ya Mkoa iliyopo katika Mji wa Sumbawanga kukosa wagonjwa.Wodi hiyo ya kuhudumia watu waliolazwa wakisumbuliwa na afya ya akili, ilijengwa miaka mitano iliyopita ikiwa na uwezo wa kulaza wagonjwa zaidi ya 20 kwa wakati mmoja. Kutokana na hilo, Mganga Mfawidhi wa hospitali hiyo, Dk John Lawi alisema kutokana na wodi ya wagonjwa wa akili kukosa wagonjwa kwa muda mrefu, mipango iko mbioni itumike kuwalaza watoto wachanga na mama zao. Wagonjwa wa afya ya akili ni wachache sana mkoani hapa na hali hii imesababisha wodi hii kukosa wagonjwa wanaolazwa na kuhudumiwa ...kwa kuwa hospitali hii haina jengo la kuwahudumia watoto wachanga na mama zao mipango iko mbioni kuifanya wodi ya wagonjwa wa afya ya akili itumike kuwalaza na kuwahudumia watoto wachanga na mama zao,  alisema Dk Lawi.Akifafanua, alisema kitabibu wagonjwa na watoto wachanga wanatakiwa kulazwa kwenye chumba kizuri chenye nafasi na hadhi, licha ya kupata uangalizi na huduma za kitabibu.  Hospitali hii, kwa siku wajawazito zaidi ya 20 wanazalishwa hapa, lakini kutokana na kutokuwa na wodi za kutosha wote wanachanganywa pamoja,  alisema Dk Lawi na kuongeza:  Kitabibu watoto wanaozaliwa nyumbani na kuletwa hapa baadaye lazima wawekwe kwenye wodi yao vivyo hivyo kwa watoto wanaozaliwa kwa njia ya upasuaji, njia ya kawaida na watoto njiti, lakini kutokana na kutokuwa na jengo la watoto lenye vyumba vya kutosha wanalazimika kuchanganywa katika wodi moja. Aliongeza kuwa serikali ina mipango ya kujenga jengo la watoto, litakalokuwa na vyumba vya kutosha. Hata hivyo, hakueleza ujenzi wake utagharimu fedha kiasi gani.  Kwa kuwa tayari eneo la ujenzi wa Hospitali ya Kisasa ya Rufaa limeshatengwa katika Kijiji cha Milanzi nje ya Mji wa Sumbawanga likiwa na ukubwa wa ekari 112, ikiwa ni mara kumi ya eneo ilipo Hospitali ya Rufaa Mkoa wa Rukwa. Hata kama jengo hilo la kisasa la watoto likijengwa hapa bado litakuwa katika jengo la serikali,  alisema. Matroni wa hospitali hiyo, Veronica Kapufi alisema kutokana na ufinyu wa wodi ya wazazi, wajawazito zaidi ya wawili wanalazimika kulala kitanda kimoja wakati wakisubiri kujifungua.