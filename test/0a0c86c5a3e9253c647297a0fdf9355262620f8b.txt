 WAZIRI wa Madini, Doto Biteko amesisitiza kuwa atahakikisha anatoa haki kwa kila anayestahili katika uwekezaji wa sekta ya madini bila kujali kama ni wa ndani au nje ya nchi.Aliyasema hayo wakati akisuluhisha mgogoro baina ya wachimbaji wadogo wa madini ya dhahabu eneo la Ikungi mkoani Mara na mwekezaji wa Kampuni ya PolyGold (T) Ltd, ofisini kwake Mtumba jijini Dodoma.Katika makubaliano ya mgogoro huo, pande hizo mbili ambazo awali zilikubaliana na kusainiana Mkataba wa kuchimba madini kwa ushirika, zilishindana kabla ya kuanza kwa shuguli za uchimbaji kiasi cha kuwa na mgogoro mkubwa uliofanya kufikishana kwa Waziri.Akitumia staili ya ushirikishi wa kusikiliza kila upande, Biteko alitoa fursa ya kila upande kuongea na kubaini changamoto kadhaa.Baada ya kuwasikiliza, Biteko alifikia maamuzi ya kuwatoa wawakilishi wa Kampuni ya PolyGold (T) Ltd nje ya ukumbi wa kikao ili azungumze na wachimbaji wadogo baada ya kugundua changamoto kwa upande wao.Hali haikuwa shwari kwa muda baada ya Biteko kucharuka baada ya kubaini uwepo wa ujanja ujanja kwa upande wa wachimbaji wadogo na kuwataka waache ujanja ujanja na kusikiliza maneno ya watu walio nje na makubaliano na mshirika wao.Alisema yapo malalamiko ya wawekezaji katika maeneo mbalimbali ya uwekezaji hivyo hataki kuruhusu ujanja ujanja huo utokee kwenye wizara anayoiongoza.Aliongeza kuwa hata kama wawekezaji ni kutoka nje wanayo haki ya msingi kupewe haki yao pale inapoonekana kukiukwa au kuonewa kwani shughuli zao ni halali na wanafuata sheria.Mara baada ya maelekezo hayo wachimbaji wadogo wakiongozwa na Edwin Mchihiyo na Sosy Mgonya ambaye leseni yake imenusurika kufutwa na Waziri walikaa pamoja na mwekezaji huyo aliyewakilishwa na Sergey Sagsyan na Benny Haule na kuzungumza kuhusu mvutano na kufikia muafaka uliosababisha kuondoa mgogoro uliokuwepo.Akizungumza kwa niaba ya wenzake kiongozi wa wachimbaji hao wadogo, Edwin Mchihiyo alimshukuru Waziri kwa kusimamia kutatua mgogoro wao ambao umefikia tamati na kuahidi wanakwenda kutekeleza makubaliano yaliyokuwa yanaleta sintofahamu baina yao.