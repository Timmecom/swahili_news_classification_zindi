 SHIRIKA la Kimataifa la One Acre Fund limetoa mkopo wenye riba nafuu wa zaidi ya Sh milioni 580 kwa wakulima 2,000 katika vijiji 21 vya Halmashauri ya Meru wilaya ya Arumeru mkoani Arusha wanunue pembejeo za kilimo.Msemaji wa shirika hilo, Maico Machela alisema hayo katika uzinduzi wa ugawaji wa pembejeo kwa wakulima shughuli iliyofanyika Meru kata ya Kikatiti jana na kuhudhuriwa na Mkuu wa Wilaya ya Arumeru, Jerry Muro. Alisema shirika hilo tangu lianzishwe mwaka 2013 limewafikia wakulima 52,000 na lengo ni kuwafikia wakulima 100,000 mwaka 2020.Msemaji huyo alisema wilayani Arumeru shirika hilo linahudumia halmashauri mbili, ya Meru na Halmashauri ya Arusha (Arusha DC). Alisema katika Halmashauri ya Meru wametoa tani 320 za mbolea, tani 18 mbegu za mahindi, taa za jua 716, mifuko 5,478 ya kuhifadhia nafaka, mbegu za miti 3,355 na chokaa vyote vikiwa na thamani ya zaidi ya Sh milioni 580.9.Alisema shirika hilo lilianzia mkoa wa Iringa na baadaye Njombe, Songwe, Mbeya na mwaka huu limeingia katika wilaya ya Arumeru. Machela alisema wakulima wanakopeshwa pembejeo za mbegu za mahindi, mbolea za kupandia na kukuzia, taa za jua, mifuko ya kuhifadhia mazao na baadaye hurejesha mkopo huo kidogo kidogo pindi wanapouza mazao yao. Alisema shirika linafanya kazi na wakulima wa nchi za Jumuia ya Afrika Mashariki (EAC) za Rwanda, Burundi, Zambia, Malawi ambapo mwaka 2013 lilianza kazi zake hapa nchini.Mkuu wa Wilaya ya Arumeru, Muro ambaye alizindua mradi huo, alilipongeza shirika hilo kwa kuwapatia mikopo ya pembejeo wakulima katika wilaya yake wafikie kilimo chenye tija. Aliwataka maofisa ugani kusimamia mradi wa shirika hilo kwa kuwatembelea wakulima na kuwapa elimu ya matumizi sahihi ya pembejeo. Diwani ya Kikatiti, Elisa Mungure alisema katika kata yake wakulima wamenufaika na pembejeo zenye thamani ya Sh milioni 51.