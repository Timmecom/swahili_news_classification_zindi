 TANZANIA inatarajia kuwakilishwa na wachezaji tisa katika Michezo ya 12 ya Mataifa ya Afrika itakayofanyika Rabat, Morocco kuanzia Agosti 19 hadi 30, imeelezwa.Kwa mujibu wa taarifa kutoka kwa Katibu Mkuu wa Riadha Tanzania (RT), Wilhelm Gidabuday, RT ilipeleka Baraza la Michezo la Taifa (BMT) majina 11, lakini RT wametakiwa kuchagua majina sita tu kwa ajili ya michezo hiyo.Alisema kuwa baada ya kutakiwa kuibakisha majina sita, RT wamelitaka BMT kuchukua majina sita ya kwanza, ambayo ni Gabriel Geay, Natalia Elisante, Sara Ramadhani, Ally Khamisi, Regina Deogratius na Benjamin Kulwa, ambayo yamo katika orodha yao. Kaimu Katibu Mkuu wa BMT, Neema Msitha alithibitisha jana kuwa, timu ya riadha itakuwa na wachezaji sita wakati ile ya judo itakuwa na wachezaji watatu tu katika timu hiyo ya kwenda Morocco.Hata hivyo, Msitha hakutaja majina ya wachezaji wa timu hizo, lakini alikiri kuwa riadha watakuwa sita na judo watatu, na hakutaja majina yao kwa kuwa hakuwa ofisini muda huo.  Wanariadha watakuwa sita na wachezaji wa judo watakuwa watatu, lakini majina hadi nitakaporudi ofisi hapa sinayo,  alisema Msitha baada ya kuulizwa, timu ya Tanzania itakuwa na wachezaji wangapi.