 KLABU ya Yanga imesema imeelekeza nguvu zake katika mchezo ujao wa Ligi Kuu dhidi ya Mwadui utakaochezwa wiki ijayo na kujipanga kikamilifu kuhakikisha wanashinda.Akizungumza na gazeti hili jana, Meneja wa kikosi hicho cha Jangwani, Nadir Haroub  Cannavaro  alisema kipaumbele chao kimeelekea kanda ya ziwa kutokana na umuhimu wa mechi hiyo katika kupigania pointi tatu na kujiweka kwenye mazingira mazuri ya kuwania taji. Tukiweza kushinda katika michezo yetu ijayo dhidi ya Mwadui na Kagera Sugar tutakuwa kwenye mazingira mazuri ya kulipigania taji, huko ndiko tulipoelekeza nguvu zetu kuhakikisha tunafanya vizuri,  alisema.Yanga itaanza na Mwadui mchezo utakaochezwa Alhamisi ya wiki ijayo kisha itasafiri hadi Kagera kucheza na Kagera Sugar Novemba 25, mwaka huu. Hiyo itakuwa mechi yake ya kwanza kutoka nje ya Dar es Salaam tangu kuanza kwa Ligi Kuu Agosti mwaka huu ikicheza mechi kumi.Katika kuhakikisha inafanya vizuri imeanza maandalizi kwa kucheza michezo ya kirafiki kuwaandaa wachezaji kimazoezi. Mpaka sasa wameshacheza michezo miwili, dhidi ya African Lyon waliyoshinda bao 1-0 na dhidi ya timu ya Daraja la Kwanza Reha FC waliolazimishwa sare ya bao 1-1juzi.Pia, wanatarajia kucheza mchezo keshokutwa dhidi ya timu ya Daraja la Kwanza Namungo FC ya Lindi kabla ya kurejea jijini na kuanza safari ya Kanda ya Ziwa. Timu hiyo inashika nafasi ya tatu kwenye msimamo ikiwa na pointi 26 sawa na Simba iliyo nafasi ya pili.