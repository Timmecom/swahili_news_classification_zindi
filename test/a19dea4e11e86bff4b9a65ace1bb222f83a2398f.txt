 FURAHA ya ushindi wa timu ya Mwanakwerekwe City ilizua taharuki baada ya kocha wao mkuu, Suleiman Mohmed  Mo  kuanguka na kupoteza fahamu, kwa shinikizo la damu akiwa kwenye kushangilia bao.Tukio hilo lilitokea juzi katika uwanja wa Amani wakati timu hiyo ilipocheza na Kipanga ambapo Kwerekwe City ilishinda mabao 2-0.Mo anadaiwa kuzimia kutokana na kupandwa na shinikizo la damu kutokana na furaha iliyopitiliza ya kushangilia bao hilo ambalo lilikuwa la kwanza, lililofungwa na Rashid Suleiman katika dakika ya 84.Mara baada ya kutokea tukio hilo madaktari waliokuwepo uwanjani hapo wakishirikiana na daktari wa timu ya Taifa ya Zanzibar Mohammed Said walimpatia huduma ya kwanza na alipozinduka aliamriwa asiendelee na mchezo huo.Licha ya kujitokeza hayo lakini mchezo huo uliendelea na timu hiyo kuongeza bao la pili kupitia kwa mchezaji wake Ayoub Boniphase katika dakika ya 88 baada ya kuwazidi ujanja mabeki wa Maafande wa Kipanga.Kwa mujibu wa matokeo ya mchezo huo Kwerekwe City imejikita kileleni mwa msimamo wa ligi daraja la kwanza kwa kufikisha pointi 18 huku maafande wa Kipanga wakishushwa kileleni mwa ligi hadi nafasi ya pili wakiwa na pointi 17.