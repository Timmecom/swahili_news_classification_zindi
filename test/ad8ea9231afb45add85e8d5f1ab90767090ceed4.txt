 SERIKALI imesema itaendelea kuhakikisha taswira ya nchi, inalindwa kila mahali na kuendelea kuheshimika kimataifa kutokana na mchango wake katika masuala mbalimbali duniani; na pale shutuma zinakapotolewa dhidi ya Tanzania, haitasita kuzitolea ufafanuzi.Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi alibainisha hayo jana kwenye Hotuba ya Mpango wa Makadirio ya Bajeti ya Wizara yake kwa Mwaka wa Fedha 2019/ 2020.Alisema Tanzania inaheshimika kutokana na mchango wake katika masuala mbalimbali duniani, ikiwa ni pamoja na kudumisha ulinzi na usalama, kupambana na rushwa mapambano dhidi ya biashara haramu ya dawa za kulevya, kukabiliana na tatizo la utakatishaji fedha, kutetea masuala ya haki za binadamu na kuunga mkono misingi ya demokrasia na utawala bora. Waziri Kabudi alisema serikali itahakikisha taswira ya nchi, inalindwa na kila mahali na zinapotokea shutuma zozote dhidi ya nchi, haitasita kutoa ufafanuzi.Alitaka jumuiya ya kimataifa na mashirika yasiyokuwa ya kiserikali, kushauriana na serikali pale wanapohisi kuna tatizo kabla ya kutoa shutuma dhidi yake. Kwa mujibu wa Kabudi, Machi mwaka huu Tanzania ilishiriki kikamilifu katika kikao cha 40 cha Baraza la Haki za Binadamu la Umoja wa Kimataifa na kutumia fursa hiyo kutoa ufafanuzi wa kina kuhusu tuhuma za upotoshaji, unaofanywa mara kwa mara kuwa kuna ukiukwaji wa haki za binadamu nchini. Tanzania iliitaarifu jumuiya ya kimataifa jinsi serikali inavyotimiza misingi ya haki za binadamu kama ilivyobainishwa katika Katiba ya Jamhuri ya Muungano wa Tanzania na mikataba ya kimataifa na kikanda ambayo Tanzania ni mwanachama  tutaendelea kuhakikisha taswira ya nchi haichafuliwi na tutatoa ufafanuzi dhidi ya shutuma hizo na taarifa za upotoshaji,  alisema.Kabudi alisema Tanzania inaongozwa na misingi ambayo lengo lake kuu ni kudumisha amani, ulinzi, usalama na mshikamano wa wananchi wake na taifa kwa ujumla, kama ilivyowekwa na waasisi wa taifa mara baada ya Uhuru. Alisema katika kuyatekeleza hayo, Tanzania imeendelea kulinda Uhuru, kujiamulia mambo yake yenyewe bila kuingiliwa, kulinda mipaka ya nchi, kulinda haki, kuimarisha ujirani mwema na kuunga mkono Sera ya Kutofungamana na Upande Wowote, kama dira na msimamo wa nchi katika mahusiano na nchi nyingine katika Jumuiya ya Kimataifa.Alisema pia wizara imeandaa, imeshiriki na kuratibu ushiriki wa serikali katika vikao mbalimbali vya kikanda na kimataifa na ushiriki wa serikali katika vikao hivyo unalenga kuimarisha mahusiano ya kimataifa, kulinda na kutetea maslahi na sifa nzuri ya Tanzania kwa kuieleza jumuiya ya kimataifa jitihada ambazo serikali imefanya kuhakikisha maendeleo ya wananchi wake yanapatikana na masuala ya utawala bora na haki za binadamu yanalindwa kwa wananchi wote.