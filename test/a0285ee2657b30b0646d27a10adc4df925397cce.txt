 KUELEKEA mchezo wa Ligi Kuu Tanzania Bara kati ya wenyeji Mbao FC na Yanga, makocha wa timu hizo wametambiania, kila mmoja akidai kuibuka na ushindi.Mchezo huo utachezwa leo katika Uwanja wa CCM Kirumba jijini hapa, ambapo mara ya mwisho timu hizo zilipokutana, Yanga ilifanikiwa kuibuka na ushindi wa mabao 2-1, ikiwa ni mara ya kwanza timu hiyo kupata ushindi dhidi ya Mbao FC. Akizungumza na gazeti hili wakati wa mazoezi yao jana kwenye Uwanja wa Nyamagana, Kocha Mkuu wa Yanga, Mwinyi Zahera alisema timu yake ipo vizuri na aliahidi kupambana ili kupata matokeo katika mchezo huo.  Timu yetu imekuwa ikibadilika tangu mchezo wa kwanza dhidi ya Ruvu Shooting na tulicheza vyema dhidi ya Coastal Union,  alisema Zahera.Alisema kwa sasa atakuwa anahakikisha kadiri wanavyocheza michezo yao wanapambana kuhakikisha timu yake inaongezeka kiwango cha uchezaji wao. Aliahidi kutofuata namna wapinzani wao Mbao FC wataka- vyocheza katika mchezo wao wa leo, lakini aliahidi watacheza vyema na kuhakikisha wanaibuka na ushindi katika mchezo huo. Kwa upande wake, kocha msaidizi wa timu ya Mbao FC, Abdulmutik Haji alisema timu yake imejipanga vyema kuhakikisha inapambana mpaka dakika ya mwisho ili kupata ushindi.Alisema hakuna majeruhi kuelekea mchezo huo na wachezaji wake wapo katika hali nzuri. Alisema anawaomba wadau na wapenzi wa soka wa timu ya Mbao FC wajitokeze kwa wingi kuipa sapoti timu yao. Mbao inayodhaminiwa na Kampuni ya GF Trucks ipo katika nafasi ya 11 ikiwa na pointi saba baada ya michezo sita, huku Yanga wenyewe wakiwa katika nafasi ya 15 baada ya kupata pointi nne baada ya michezo minne.