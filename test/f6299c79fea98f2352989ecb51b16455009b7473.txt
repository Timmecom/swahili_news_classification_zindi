 KOCHA wa Yanga Charles Mkwasa amesema aligundua wachezaji wengi wa Simba hawana utimamu wa mwili, hivyo alitumia udhaifu huo kusawazisha mabao yote waliyofungwa na wapinzani wao hao kwenye mchezo wa watani wa jadi uliochezwa Uwanja wa Taifa Dar es Salaam.Katika mchezo huo wa Ligi Kuu Tanzania Bara, Yanga walitokea nyuma na kusawazisha mabao yote mawili kupitia kwa wachezaji Balama Mapinduzi na Mohammed Banka wakati mabao ya wapinzani wao Simba yalipachikwa na Meddie Kagere na Deo Kanda.Akizungumza mara baada ya mchezo huo, Mkwasa alisema walianza mchezo huo kwa kuwasoma Simba dakika za mwanzo na walipoingia kipindi cha pili, alitoa maelekezo kwa wachezaji wake baada ya kugundua udhaifu wa wachezaji wa Simba kushindwa kucheza mpira kwa kutumia nguvu. Kipindi cha pili tuliingia kwa nguvu baada ya kugundua udhaifu wa wachezaji wa Simba kushindwa kucheza mpira wa nguvu, niliwaambia wawabane wapinzani wao kila wakipata mpira wawe karibu, na mabadiliko tuliyofanya yalitusaidia kumiliki mchezo na kufanikiwa kusawazisha mabao yote mawili ndani ya dakika tatu,  alitamba Mkwasa.Aidha, Mkwasa alibainisha kwamba maelekezo mengi aliwaambia wachezaji wake kutumia pasi ndefu hasa kutokea pembeni hiyo ni baada ya kugundua wapinzani wao muda mwingi walikuwa wanacheza pasi fupifupi, hivyo tulilazimika kutumia mfumo huo ili kuwafungua na kuwashambulia muda wote.Alisema kwenye mchezo huo walipania kupata ushindi wa pointi tatu na kwamba kwa kiasi fulani mwamuzi wa mchezo huo Jonesia Rukiyaa alikuwa aliwanyonga wachezaji wake kwa kuwazawadia Simba penalti iliyozaa bao la kwanza. Inasikitisha kuona waamuzi wanakuwa na tabia hiyo lakini siwezi kushangaa Simba ni miongoni mwa timu ambayo inashiriki Ligi hii na imezawadiwa penalti nyingi kushinda wengine, kimsingi ni matokeo mazuri kwetu tunaenda kujipanga kwa michezo mingine,  alisema Mkwasa.Mkwasa alisema kupitia mchezo huo pamoja na wachezaji waliosajiliwa anaamini kwa siku zijazo atakuwa na kikosi bora cha kuleta ushindani zaidi ya timu zingine zinazoshiriki ligi hiyo yenye timu 20.Katika mchezo huo, Simba ilikuwa ya kwanza kupata mabao katika dakika ya 42 na 47 yaliyofungwa na Meddie Kagere kwa penalti na Deo Kanda wakati yale ya Yanga yalifungwa na Mapinduzi Balama na Mohamed Banka katika dakika ya 50 na 55.