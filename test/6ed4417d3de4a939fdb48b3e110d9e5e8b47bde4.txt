 RAIS wa Jamhuri ya Kidemokrasi ya Congo (DRC), Felix Tshisekedi ameshukuru mchango wa Tanzania kwenye udumishaji wa amani ya nchi hiyo na ushirikiano inayoendelea kuutoa katika nyanja mbalimbali.Aidha Rais huyo ameomba nchi yake kuingia kwenye Jumuiya ya Afrika Mashariki. Rais Tshisekedi alisema hayo jana kwenye dhifa iliyoandaliwa na Rais John Magufuli Ikulu, Dar es Salaam ambapo Rais Tshisekedi alisema Tanzania kupitia wanajeshi wake wamedumisha amani DRC na wanasiasa wameendelea kuishauri DRC mambo mbalimbali, hatua iliyomsukuma kuja nchini kujifunza mengi zaidi.Alisema kutokana na nchi hiyo kupiga hatua katika ujenzi wa demokrasia kuna umuhimu mkubwa wa kuruhusiwa kujiunga na Jumuiya ya Afrika Mashariki (EAC) ili iweze kuchangia katika ujenzi wa uchumi wa jumuiya hiyo.Rais huyo ambaye yupo nchini kwa ziara ya siku mbili, alisema, kupitia ujenzi wa Reli ya Kisasa (SGR) kutokea nchini hadi Rwanda utakuwa msaada mkubwa zaidi kwa nchi ya DRC huku akisisitiza zaidi ujenzi wa miundombinu zaidi ya barabara.Alisema, ninashukuru sana mchango wa Tanzania katika kutuwezesha DRC kwa mara ya kwanza kwa miaka 59 tangu DRC ipate Uhuru mwaka 1960. Mnamo Januari 24, mwaka huu ndio tumekabidhiana madaraka kidemokrasia, Tanzania ina mchango mkubwa kwenye mengi kuhusiana na maendeleo ya DRC. Kwa upande wake Rais Magufuli alisema ushirikiano wa Tanzania na DRC ni zaidi ya kisiasa bali hata uchumi na masuala mbalimbali ya kijamii huku akimsihi Rais huyo ambaye jana alisherehekea miaka 56 ya kuzaliwa kwake kuendeleza uhusiano mkubwa zaidi hasa katika nyanja za uchumi.Alisema,  kwanza ninawapongeza kwa kuachiana madaraka kwa amani na hapa nampongeza pia Rais Joseph Kabila aliyemaliza muda wake kwa kuachia madaraka, lakini nyie na sisi tunachangia Ziwa Tanganyika na mengineo ya kijamii hata burudani hapa tunaye Christian Bella mwanamuziki wa DRC na wengineo wengi. 