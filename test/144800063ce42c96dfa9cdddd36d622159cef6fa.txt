 MWANASHERIA Mkuu wa Serikali, Profesa Adelardus Kilangi(AG) amesema serikali inatambua mchango wa Chama cha Mawakili wa Tanganyika (TLS) katika kuimarisha na kudumisha utawala wa sheria nchini.Amesema wakati wote serikali ipo tayari kupokea maoni na ushauri kutoka TLS ilimradi yajikite katika kujenga, kuimarisha, hauegemei upande wowote, wenye staha na usio na mashinikizo. Mmekuwa mkitoa mchango na maoni mazuri sana, niwahakikishe kwamba serikali wakati wote ipo tayari kushirikiana nanyi. Jambo la muhimu ni kuwa na majadiliano pale ambapo mnaona kuna jambo la kujadiliana kabla ya kulitolea matamko, alisema. Aliyasema hayo alipokutana na kufanya mazungumzo na ujumbe wa Baraza la Uongozi la TLS likiongozwa na Rais wake, Dk Rugemeleza Nshala, yaliyofanyika juzi kwenye Ofisi ya AG, jijini hapa. Niwaombe katika uongozi wenu msimamie weledi wa tasnia ya sheria, hili nawaomba sana, sisi sote ni maofisa wa mahakama, tunatakiwa kutekeleza majukumu yetu ya uofisa mahakama kwa weledi wa hali ya juu sana na kwa kuzingatia misingi na maadili ya kazi zetu. Lisimamieni sana hili, simamie weledi,  alisisitiza.Rais wa TLS, Dk Nshala alimshukuru Mwanasheria Mkuu wa Serikali kwa kuwakubalia ombi lao na kukutana nao. Alisema kuna mambo kadhaa ambayo walitamani au waliona ni vema wakabadilishana naye mawazo. Dk Nshala aliyataja baadhi ya mambo hayo kuwa ni kuangalia namna bora itakayowawezesha TLS na wadau wengine wa sheria nchini akiwamo AG ya kushirikiana kuhakikisha mawakili wa kujitegemea na mawakili wa serikali wanatekeleza majukumu yao kwa weledi na kwa kuzingatia maadili na miiko ya kazi zao.