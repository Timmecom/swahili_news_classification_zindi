 KATIBU Mkuu wa Wizara ya Madini, Profesa Simon Msanjila amezindua Soko la Madini Chunya ikiwa ni sehemu ya utekelezaji wa maagizo yaliyotolewa na Rais John Magufuli ya kutaka wilaya hiyo kuhakikisha imekamilisha na kuzindua soko la madini ndani ya kipindi cha siku saba.Rais Magufuli alitoa agizo hilo Aprili 27, mwaka huu wilayani Chunya katika mkutano wake na wachimbaji na wachenjuaji wa madini akiwa katika ziara yake mkoani Mbeya. Uzinduzi huo ulishirikisha Mwenyekiti wa Tume ya Madini, Profesa Idris Kikula, Mkuu wa Wilaya ya Chunya, Mary-Prisca Mahundi na Mkurugenzi wa Ukaguzi na Biashara ya Madini katika Tume ya Madini, Dk Venance Mwase, wawakilishi wa wachimbaji na wafanyabiashara wa madini.Akizungumza wakati wa uzinduzi huo, Profesa Msanjila alisema ili kuhakikisha wananchi wananufaika na rasilimali za madini, ilitunga Sheria ya Mamlaka ya Nchi Kuhusiana na Umiliki wa Maliasili Namba 5 ya Mwaka 2017; Sheria ya Mapitio na Majadiliano Kuhusu Masharti Hasi katika Mikataba ya Maliasili za Nchi Namba 6 ya mwaka 2017, na kufanya marekebisho ya Sheria ya Madini Sura ya 123.Alisema kuwekwa kwa mazingira mazuri ya kibiashara kwenye sekta ya madini na kufuta kodi na tozo mbalimbali zinazofikia asilimia 23, kutaondoa utoroshwaji wa madini na kusaidia wachimbaji wadogo kutambuliwa kupitia uanzishwaji wa masoko ya madini. Katika hatua nyingine, Profesa Msanjila amewataka wachimbaji wote wadogo na wafanyabiashara wa madini kuendelea kushirikiana na mamlaka mbalimbali za serikali katika kutekeleza majukumu yao kwa kufuata sheria, kanuni, taratibu na miongozo inayotolewa na serikali.Akielezea manufaa ya soko jipya la madini Chunya, alisema litaziba mianya ambayo imekuwa chanzo cha utoroshwaji wa madini, ukwepaji kodi na hivyo kusababisha biashara nzima ya madini kufanyika kiholela katika maeneo mengi ya nchi. Aliongeza kuwa kuanzishwa kwa soko hilo Chunya, kutawezesha na kurahisisha biashara nzima ya madini na kuwa kiungo muhimu cha kuwakutanisha wachimbaji na wafanyabiashara kwa lengo la kuuza na kununua madini. Soko hili litaondoa uwezekano wa wanunuzi wa madini kuibiwa na wajanja wachache wanaojifanya kuwa na madini wakati hawana, nawasihi wanunuzi wa madini kulitumia soko kikamilifu ili kuepuka udanganyifu na matapeli,  alisema na kuupongeza uongozi wa Wilaya ya Chunya, wafanyabiashara wa madini kwa kuhakikisha Soko la Madini Chunya limezinduliwa ndani ya muda uliopangwa.Akizungumzia hali ya uanzishwaji wa masoko ya madini nchini, Mwenyekiti wa Tume ya Madini, Profesa Kikula alisema hadi kufikia sasa masoko matano yameshafunguliwa Geita, Singida, Kahama, Namanga na Chunya. Alisema mengine yanatarajiwa kufunguliwa kabla ya kesho ikiwa ni pamoja na Soko la Madini ya Dhahabu na Vito vya Thamani Ruvuma, Soko la Madini Shinyanga, Soko la Madini Dodoma na Soko la Madini Mbeya. Profesa Kikula alitaja masoko mengine ambayo yanatarajiwa kufunguliwa hivi karibuni kuwa ni pamoja na Soko la Madini ya Bati (tin) na Soko la Madini ya Dhahabu Handeni.