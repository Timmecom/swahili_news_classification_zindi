 SERIKALI imeliagiza Baraza la Famasia nchini kuhakikisha inasimamia na kudhibiti maduka ya dawa ili yatoe huduma sahihi wakizingatia maadili na yale yasiyokuwa na sifa stahiki yafungwe.Imesema yapo baadhi ya maduka ya dawa yanayohusika katika kutoa mimba huku wakijua fika ni kinyume cha maadili na mengine yakishiriki kununua dawa na kuhifadhi dawa za serikali.Aidha, imeeleza kuwa dawa sio bidhaa kama zilivyo nyingine kwa kuwa zinapotumika tofauti hugeuka sumu katika miili ya binadamu na yale yasiyokuwa na kibali au kuwekwa eneo lisilodhibitiwa yafutiwe na hali hiyo ifikie mwisho.Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alisema hayo jijini Dar es Salaam juzi wakati akizindua wajumbe wapya wa baraza hilo linalotakiwa kuwepo madarakani kwa miaka mitatu.Kuhusu taaluma ya dawa na biashara, Ummy alisema serikali ina wajibu wa kudhibiti uuzwaji wa dawa, lakini imekuwepo changamoto ya maduka ya dawa yasiyokuwa na kibali wakati sheria ikieleza waziwazi kwamba ni wapi maduka hayo yanatakiwa kuwepo na utaratibu mzima. Baraza hakikisheni mnatoa mwelekeo kwa wenye maduka wa kinachoendelea kwa wanachofanya ni huduma na sio biashara... asilimia 40 ya wananchi wanapopata tatizo huenda katika maduka ya dawa hivyo yatoe huduma kwa viwango vinavyotakiwa,  alisema Ummy.Alisema amekuwa akitumiwa ujumbe mfupi katika simu yake na yapo maduka ya dawa yanayohusika kushiriki kutoa mimba na mkoani Singida zipo kesi, jambo ambalo wanaofanya hivyo ni kinyume cha maadili ya taaluma hiyo.  Ikifika wakati fungeni maduka hayo yasiyo na sifa, elekezeni macho huko, wengine wamekuwa wakikutwa na kipimo cha MRDT ya serikali huku mengine yakihifadhi na kununua dawa za serikali, msiogope kukagua na kudhibiti,  alisema Ummy na kuongeza kuwa kwa wale wanaotoa huduma kwa usahihi wanaweza kuachwa.Aidha, alisema ametambua maduka ya dawa maalumu (ADDO) yaliyopo vijijini yanayofanya hivyo na kuyasihi waendeshaji wake kuzingatia kanuni, maadili na weledi na wale wanaomtumia ujumbe mfupi wakidai awasaidie kuanzisha maduka ya dawa watambue kuwa wanahitajika wataalamu katika maduka hayo.Alisema lengo kuu katika huduma hiyo ni kudhibiti na kulinda fani hiyo na kulitaka baraza hilo kuwa kabla ya kufikia Machi mwakani, apewe ripoti ya namna ya kusimamia maduka hayo na kuwaeleza kuwa wanapotoa huduma vibaya wanaleta madhara kwa sekta ya afya ikiwemo kupatwa na usugu wa vimelea vya dawa. Simamieni huduma ya dawa, kwa mfano dawa aina ya ampicilin haifanyi kazi kwa sasa kwa sabbau ya matumizi holela ya dawa, lakini pia epukeni migongano na hata ukiritimba na taasisi nyingine za serikali na kuhakikisha mnapitia tozo zilizopo,  alisema Ummy.Alisema vikwazo kwa wananchi katika eneo la dawa havitakiwi kuwepo kwani lengo ni kurahisisha upatikanaji wa huduma iliyo bora. Kuhusu elimu kwa taaluma hiyo, alisema vyuo vimekuwa vikiongezeka, lakini havikidhi vigezo, wakati sheria ipo wazi ni muhimu kushirikiana na Baraza la Vyuo Vikuu Tanzania (TCU) na Baraza la Vyuo vya Elimu ya Ufundi (Nacte) ili kuwa na wafamasia walio bora, na baraza kutakiwa kusimamia uboreshwaji wa mafunzo.