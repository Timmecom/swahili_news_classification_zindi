 MAHAKAMA Kuu Kanda ya Dar es Salaam imetupilia mbali kesi ya kikatiba ya kupinga Muswada wa Sheria ya Marekebisho ya Vyama vya Siasa wa mwaka 2018.Kesi hiyo ilifunguliwa na Kiongozi wa Chama cha ACT Wazalendo, Zitto Kabwe na wenzake wawili, Naibu Katibu Mkuu wa Chama cha Wananchi (CUF) Bara, Joram Bashange na Mkurugenzi wa Mawasiliano wa chama hicho, Salum Bimani. Kesi hiyo imetupwa kutokana kuchanganya maombi mawili kwa wakati mmoja.Akitoa uamuzi huo jana, Jaji Dk.Benhajji Masoud, aliwataka waleta maombi kulipa gharama zote za uendeshaji wa kesi hiyo. Alisema baada ya kupitia hoja za pande zote mbili, ikiwamo ya serikali iliyowasilisha pingamizi 10 likiwamo la kutaka shauri hilo litupwe kwa sababu mahakama haina mamlaka ya kujadili mambo ya Bunge, alikubaliana na hoja mbili, ikiwamo ya walalamikaji kuchanganya maombi mawili katika shauri moja.Katika shauri hilo Namba 31 la mwaka 2018, upande wa serikali uliwakilishwa na Mawakili Wakuu wa Serikali, Ponziano Lukosi na George Mandepo pamoja na Wakili wa Serikali, Rehema Mtulia. Upande wa utetezi uliwakilishwa na mawakili Mpare Mpoki, Stephen Mwakibolwa, Daimu Khalifan na Jeremiah Mtobesya.Zitto na wenzake walikuwa wanapinga Kifungu cha 8 (3) cha Sheria ya Utekelezaji wa Haki za Msingi za Binadamu na Wajibu. Pia walikuwa wanapinga maudhui ya muswada huo pamoja na mambo mengine, wakidai unapora haki na mamlakana ya vyama vya siasa, kufanya shughuli za kisiasa kuwa jinai.Katika uamuzi wake, Jaji Masoud alisema anakubaliana na hoja mbili za upande wa serikali, kati ya hoja 10 zilizowasilishwa mahakamani hapo, ikiwamo ya Zitto na wenzake kuchanganya maombi mawili katika shauri moja.Jaji Masoud alisema mazingira ya shauri hilo na maombi yaliyowasilishwa, hayakufaa kuunganishwa pamoja na hivyo anakubaliana na kwamba maombi hayo yanahitaji vipimo. Kwa kuzingatia mazingira ya hoja za pingamizi za awali za serikali zilizotolewa, pingamizi namba tatu na sehemu ya pingamizi namba nane zina mashiko hivyo shauri halikuletwa mahakamani inavyostahili,  alisema Jaji Masoud.Akizungumza nje ya mahakama, baada ya kutolewa kwa uamuzi huo, Zitto alisema wamewaagiza mawakili wao kufungua upya kesi nyingine.  Nimewaelekeza mawakili wetu kufungua kesi Mahakama Kuu juu ya Kifungu hicho cha 8 (3) cha Sheria ya Utekelezaji wa Haki za Msingi za Binadamu na Wajibu,  alisema Zitto.Alisema anaheshimu uamuzi uliotolewa na Jaji Masoud kuhusu kesi yao, lakini wameshachukua hatua ya kufungua tena shauri lingine mahakamani hapo.