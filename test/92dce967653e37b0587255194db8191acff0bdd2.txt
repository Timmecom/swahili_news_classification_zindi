 MAWAZIRI wa nchi za Tanzania na Rwanda wamekutana, kujadili namna bora zaidi ya kusafirisha mafuta ili bidhaa hiyo iwafikie wananchi wa Rwanda kwa urahisi na haraka zaidi.Mawaziri hao waliokutana jijini Dar es Salaam jana ni Waziri wa Miundombinu wa Rwanda, Balozi Claver Gatete, Waziri wa Ujenzi, Uchukuzi na Mawasiliano, Isack Kamwelwe na Waziri wa Nishati, Dk Medard Kalemani.Akizungumza baada ya kikao hicho, Kamwelwe alisema wamekutana na mwenzao wa Rwanda, kujadiliana na kuona namna bora zaidi ya kusafirisha bidhaa hiyo kwa kutumia miundombinu ya reli na Bandari ya Dar es Salaam, Mwanza na Bukoba. Wamekuwa wakibeba mizigo yao kwa kutumia malori kutoka Bandari ya Dar es Salaam hadi Rwanda, lakini kwa kuwa tunayo miundombinu mizuri ya reli basi tunataka ianze kutumika kusafirisha mizigo hiyo,  alisema Kamwelwe.Alisema wameunda timu kwa ushirikiano wa nchi zote mbili, kufanya utafiti wa kutosha na kuangalia namna bora zaidi ya kutumia miundombinu iliyopo ili kusafirisha bidhaa hizo kwa urahisi.Alisema wanataka shehena yote ya mafuta na mizigo ya Rwanda kutoka Dar es Salaam iende moja kwa moja Mwanza kwa njia ya reli na baadae Bukoba kwa njia ya meli kupitia Ziwa Victoria. Tutaweka miundombinu ya matenki pamoja na bandari kavu katika Bandari ya Bukoba ili shehena ya mizigo inayokwenda nchi za Rwanda zichukuliwe katika bandari hiyo,  amesema.Alisema watatengeneza bajeti ya pamoja kati ya nchi hizo ili kuboresha miundombinu ya Bandari ya Bukoba ili shehena ya mizigo inayokwenda nchi hizo iwe inachukuliwa bandari ya Bukoba.Kwa mujibu wa Waziri Kamwelwe, umbali wa kutoka Bukoba hadi mpaka wa Rusumo, hauzidi kilometa 300, hivyo itakuwa rahisi kwa nchi hizo kuchukua shehena zao za mizigo katika bandari hiyo.Waziri wa Miundombinu wa Rwanda, Balozi Gatete alisema lengo haswa la kufanya haya yote ni kuimarisha uhusiano mzuri wa kibiashara ulipo kati ya nchi hizo.Balozi Gatete alisema mbali na kuimarisha uhusiano uliopo kati ya nchi hizo, lakini pia wanataka kwenda mbele zaidi na kushirikiana kuimarisha miundombinu.Alisema mwaka jana walikutana kuangalia jinsi ya kushirikiana katika ujenzi wa reli kutoka Bandari ya Dar es Salaam, Isaka hadi Kigali nchini Rwanda.Alisema wamekutana kujadiliana namna bora zaidi ya kusafirisha mizigo yetu kutoka Dar es Salaam hadi Kigali kupitia bandari za Mwanza na Bukoba. Hapa tumejadiliana jinsi ya kutumia Bandari ya Bukoba kusafirisha mizigo yetu, njia hii ni fupi zaidi ukilinganisha na ya kutoka Bandari za Dar es Salaam au Mombasa hadi Kigali, Rwanda na hivyo kuwa na faida kubwa zaidi kiuchumi,  alisema.Alisema timu waliyounda itafanya upembuzi yakinifu na kushauri namna bora zaidi ya kufanya maboresho yanayohitajika na hatimaye kuanza kuitumia bandari hiyo kusafirisha bidhaa zetu. Tunataka hadi nusu ya mwaka huu (2019) tuanze kutumia Bandari hiyo kusafirisha mafuta na bidhaa zingine kwenda katika nchi hizo za Rwanda,  alisema Balozi Gatete.Waziri wa Nishati, Dk Kalemani alisema lengo la serikali ni kuhakikisha mafuta yanapatikana kwa wingi na kwa urahisi zaidi. Dk Kalemani alisema walikuwa wakitumia Bandari ya Dar es Salaam kuingiza mafuta, lakini mwaka juzi walifungua Bandari ya Tanga na mwaka jana wamefungua Bandari ya Mtwara. Kuanza kuingiza mafuta kwa bandari hizi tatu ni mkakati wa Serikali ya awamu ya tano katika kurahisisha upatikanaji wa bidhaa hiyo kwa wananchi,  amesema Dk Kalemani.Alisema kwa sasa serikali inangalia jinsi ya kutumia bandari za Mwanza na Bukoba, kupitisha mafuta ili kuwezesha wananchi wa Kanda ya Ziwa na nchi jirani kupata bidhaa hizo kwa unafuu na haraka. Hivyo timu iliyoundwa, pia itashauri namna bora zaidi ya kuingiza mafuta kwa wingi kwa kutumia bandari hizo.Timu hiyo iliyoundwa kwa ushirikiano kati ya Tanzania na Rwanda, itawasilisha mapendekezo yake mwezi ujao kwa mawaziri hao waliopanga kukutana tena nchini Tanzania.Serikali ya Rwanda imekubaliana na ya Tanzania kuwa itaendelea kutumia Bandari ya Dar es Salaam kupitisha shehena zake za mafuta na mizigo mingine.