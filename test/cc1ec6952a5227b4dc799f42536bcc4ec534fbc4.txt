 SERIKALI ya Shirikisho la Jamhuri ya Ujerumani kwa kushirikiana na Mfuko wa Kimataifa wa Kukabiliana na Mabadiliko ya Tabianchi (GCF), imetoa msaada wa Sh bilioni 330 kwa Serikali ya Tanzania kutekeleza mradi wa maji katika wilaya tano za Mkoa wa Simiyu.Mikataba mitatu ya utekelezaji wa mradi huo wa miaka mitano imesainiwa jana jijini Dar es Salaam kwa lengo la kuwezesha mkoa huo kuhimili mabadiliko ya tabianchi kwa sababu ya ukame na kutishia watu kuhama.Akizungumza wakati wa utiaji saini mikataba hiyo, Katibu Mkuu wa Wizara ya Fedha na Mipango, Dotto James alisema misaada miwili itasimamiwa na Benki ya Maendeleo ya Ujerumani (KfW), Alisema serikali hiyo itatoa Euro milioni 102.7 sawa na Sh bilioni 265 na Euro milioni 25 sawa na Sh bilioni 65 ambayo jumla ni Euro milioni 127.7 sawa na Sh bilioni 330.James alizitaja wilaya zitakazonufaika na mradi huo kuwa ni Bariadi, Itilima, Meatu, Busega na Maswa, na utawawezesha wananchi wa mkoa huo kupata huduma ya maji na kuwawezesha kufanya shughuli za kilimo endelevu.  Serikali yetu itachangia kwenye mradi huo Euro milioni 40.7 sawa na shilingi bilioni 104.1 na wananchi watakaonufaika na mradi watachangia Euro milioni 1.5 sawa na shilingi bilioni 3.8. Mradi huu umesanifiwa kuweza kuruhusu upanuzi wa huduma za maji katika vijiji vingine katika Kanda ya Ziwa,  alisema James.Alisema msaada huo umetolewa wakati muafaka ikizingatiwa rasilimali ya maji katika mkoa huo haitoshelezi hasa kutokana na ukweli vyanzo vya maji ya ardhi na juu ya ardhi havitoshelezi kwa kiwango na ubora unaohitajika.Alifafanua kuwa chanzo pekee cha uhakika cha maji kwa ajili ya mkoa huo ni Ziwa Victoria hivyo utasaidia juhudi za serikali kuhakikisha upatikanaji wa maji unafikia asilimia 885 kwa vijijini na asilimia 95 mijini ifikapo 2020. Kwa mujibu wa Katibu Mkuu huyo, si mara ya kwanza kwa Serikali ya Ujerumani kutoa misaada kwa Tanzania katika sekta mbalimbali ikiwemo afya, nishati, uhifadhi wa maliasili, udhibiti wa fedha za umma na Ofisi ya Taifa ya Ukaguzi ambapo kwa miaka mitatu iliyopita walitoa msaada wa Sh bilioni 518.5 kwa sekta hizo.Naye Katibu Mkuu wa Wizara ya Maji, Profesa Kitila Mkumbo alisema katika utafiti uliofanywa kwa miaka 2016, unaonesha Mkoa wa Simiyu, idadi ya watu inapungua kwa wingi kutokana na ukosefu wa maji na kutokuwa na kilimo endelevu. Profesa Mkumbo alisema mradi huo kwa ujumla utagharimu Euro milioni 171 sawa na Sh bilioni 444.6 ambazo zitachangiwa na GCF, Serikali ya Tanzania na Ujerumani.Alisisitiza mradi huo utatekelezwa katika maeneo matano ambayo ni usambazaji wa maji safi na salama katika wilaya hizo, ambako wananchi 300,000 watanufaika na huduma ya maji na pia, utahusu kilimo cha umwagiliaji na upatikanaji wa maji kwa mifugo.Pia, alisema eneo jingine ni la usafi wa mazingira na kuzijengea uwezo taasisi zitakazoendesha huduma hizo zikiwemo mamlaka za maji katika maeneo husika.  Mpaka sasa kupitia wadau mbalimbali wameweza kutusaidia zaidi ya Sh trilioni tatu kwa ajili ya upatikanaji wa huduma za maji na miradi inaendelea katika mikoa saba hivyo tutahakikisha kuwa tunafikia malengo,  alieleza.Alifafanua kuwa serikali imeamua kuanza kutumia maji ya Ziwa Victoria kwa sababu kuna changamoto ya upatikanaji wa maji chini ya ardhi na kwamba wanatumia asilimia 0.011 ya maji ya ziwa hilo huku Kenya ambao wanamiliki asilimia sita ya ziwa hilo, wanatumia kiasi kikubwa cha maji.