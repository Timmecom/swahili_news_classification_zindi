 VIWANDA 14 vilivyokuwa vimebinafsishwa vimerejeshwa serikalini na juhudi za kuwatafuta wawekezaji wa kuviendesha zinaendelea.Hayo yalielezwa jana bungeni na Naibu Waziri wa Viwanda na Biashara, Stella Manyanya alipokuwa akijibu swali la Mbunge wa Chumbuni, Ussi Salum Pondeza (CCM). Katika swali lake, Pondeza alihoji ni viwanda vingapi vimeanzishwa tangu serikali ya awamu ya tano ianze utekelezaji wa mpango wa kuimarisha uchumi wa kati wa viwanda. Je, ni viwanda vingapi vilibinafsishwa na kushindwa kuendelezwa ambavyo vimerejeshwa serikalini tangu kuanza utekelezaji wa mpango wa kuimarisha uchumi wa kati wa viwanda,  alihoji.Pia alihoji sekta ya viwanda inachangia kiasi gani kwenye pato la taifa. Akijibu swali hilo, Manyanya alisema wizara kwa kushirikiana na Ofisi ya Msajili wa Hazina imekuwa ikifanya tathmini ya viwanda 156 vilivyobinafsishwa na kutoa mapendekezo ya hatua za kuchukuliwa kwa viwanda 68 ambavyo havijaendelezwa.  Ofisi ya Mwanasheria Mkuu wa serikali ilijiridhisha na mapendekezo yaliyotolewa na kuiwezesha Ofisi ya Msajili wa Hazina kuchukua hatua, alisema.Alisema miongoni mwa mafanikio ya hatua hiyo ni kurejeshwa kwa viwanda 14 serikalini na juhudi za kuvitafutia wawekezaji wengine walio tayari kuviendeleza zinaendelea. Manyanya alisema kutokana na juhudi za kujenga uchumi wa viwanda zinazofanywa na serikali ya awamu ya tano tangu iingie madarakani hadi kufikia Desemba mwaka 2018, viwanda 3,504 vimeanzishwa nchini ambapo vidogo sana ni 2,500, viwanda vidogo 943, vya kati 51 na vikubwa 10. Kwa mujibu wa hali ya uchumi ya mwaka 2017 mchango wa sekta ya viwanda katika Pato la Taifa ni asilimia 5.5 ikilinganishwa na asilimia 4.9 mwaka 2016 sawa na ongezeko la asilimia 0.6, alisema. Katika swali la nyongeza, Pondeza alitaka kujua tafsiri ya viwanda vidogo sana na viwanda vidogo.