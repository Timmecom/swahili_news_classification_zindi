 Rais John Magufuli leo Jumamosi, ametoa siku saba kwa Mkuu wa Mkoa wa Mbeya Albert Chalamila kwa kushirikiana na wizara ya madini kuhakikisha soko la madini linajengwa wilayani Chunya.Ametoa maagizo hayo, alipokuwa akizungumza na wananchi, katika viwanja vya Sabasaba, alipokuwa akifungua barabara ya Mbeya-Lwanjilo-Chunya na kuweka jiwe la msingi la ujenzi wa barabara ya Chunya- Makongolosi.Rais ameeleza kuwa alitoa maagizo kwa wakuu wa mikoa kuhakikisha wanajenga vituo maalumu vya uuzwaji na ununuzi wa madini, lakini mpaka sasa Mbeya hawajajenga, jambo ambalo limemsikitisha. Nataka soko la dhahabu Chunya liwe limefunguliwa ndani ya siku saba, nimeshatoa maelekezo na ninahitaji yatekelezwe,  aliongeza.Rais ameeleza pia kuwa barabara ya Mbeya hadi Chunya imegharimu bilioni 139/- huku ile ya Chunya hadi Makongolosi ikigharimu bilioni 62.6/, fedha hizi zote zimetolewa na serikali.