 BINTI wa miaka 14 aliyeacha shule akatembea kilometa 48 kukimbia mateso ya mama wa kambo, amerudishwa shuleni aendelee kusoma.Mwalimu Mkuu wa Shule ya Mlowa, Charles Chilangazi alisema binti aliyekuwa akifanya kazi za ndani, ameingia darasa la sita na maendeleo yake darasani yanaelezwa ni mazuri. Maendeleo yake darasani ni mazuri na sasa anaishi kwa mama mzazi,  alisema.Amesema binti huyo alikuwa akisoma darasa la tano shule ya msingi Mlowa barabarani na alikatisha masomo Septemba mwaka juzi kwa madai ya kuchoshwa na mateso ya mama wa kambo.Binti huyo aliyedai alikuwa akinyimwa chakula na kutishiwa kuwekewa sumu, alitembea kilometa 48 kutoka Mlowa, Chamwino hadi Mkonze jijini Dodoma alikopata kazi za ndani.Kutokana na tukio hilo, Polisi iliwashikilia watu wanne akiwamo baba mzazi wa binti huyo, Juma Wilson, mama mzazi, Mariam Ngosi, mama wa kambo, Jackline Mlonga wote wakazi wa Mlowa barabarani Wilaya ya Chamwino.Mwingine aliyeshikiliwa na Polisi Chamwino ni Sarafina Kwili mkazi wa Mkonze aliyekuwa akiishi na binti huyo akifanya kazi za ndani.Ofisa Ustawi wa Jamii Wilaya ya Chamwino, Faraja Maduhu alisema baada ya watuhumiwa hao kupelekwa Polisi na kuchukuliwa maelezo walipelekwa Ustawi wa Jamii kuona ni namna gani atarudi shuleni na kuwa mikono salama.Kikao kiliagiza aliyekuwa akikaa na binti huyo kama mfanyakazi wa ndani, alipe Sh 300,000 kama fidia na amgharimie binti kurudi shuleni.Maduhu alisema ikiwezekana wiki ijayo binti huyo ataanza masomo na atapelekwa darasa la sita.Alipimwa vipimo vya Ukimwi, magonjwa ya zinaa na mimba na kuonekana yuko salama. Tumekubaliana mtoto ataishi kwa mama yake mzazi chini ya usimamizi wa ofisi ya Ustawi wa Jamii na Polisi wilaya ya Chamwino,  alisema.Ofisa Maendeleo ya Jamii Wilaya ya Chamwino, Sophia Swai aliwataka wazazi kuhakikisha mtoto anapokuwa haonekani nyumbani, wafuate tararibu zinazohusisha vyombo vya dola na si kumtafuta kimya kimya.Binti huyo alidai mama wa kambo mwenye watoto sita, alikuwa akimnyima chakula. Nyumbani niko na kaka yangu, alishamaliza shule. Mama mdogo anapendelea zaidi watoto wake; akipika nyama anakula na watoto wake sisi tunakula mboga za majani tu,  alisema.Alisema alitoka darasani na kuacha madaftari darasani, akatembea kutoka Mlowa barabarani.Alisema alipofika kijiji cha Mpunguzi, alitafuta nyumba ambayo haijaisha (pagale) na kulala hadi asubuhi alipoendelea na safari Mkonze.Alisema alikuta mafundi wakijenga nyumba na kuwaambia alikuwa akitafuta kazi za ndani.Mafundi hao ndiyo walimuunganisha na Sarafina ambaye alifika na kumchukua akaanza kumfanyia kazi za ndani.Alipoulizwa kiasi anachotaka alipwe, alidai Sh 20,000 zinatosha. Baba mzazi, JumaWilson alikiri binti yake kutoroka Septemba 27, mwaka jana.Alisema alitoa taarifa ofisi ya mtendaji na kupewa barua na juhudi za kumtafuta zikaanza kabla ya kupokea taarifa kuwa amepatikana maeneo ya Mkonze akifanya kazi za ndani.Alisema malalamiko ya mtoto kunyimwa chakula alikuwa aliyapata lakini hakuamini kama mkewe anaweza kufanya hivyo.Mama wa kambo wa binti huyo, Jackline Samweli (39) alikanusha kumtesa mtoto huyo.Alisema alianza kuishi na baba wa binti huyo mwaka 2013 na wana watoto wawili na wengine aliwazaa kwenye mahusiano mengine ya awali.Mwanafunzi wa darasa la sita shule ya Mlowa barabarani alisema binti huyo alikuwa akiwasimulia anavyonyimwa chakula kwao.Mratibu wa Shirika lisilo la Kiserikali la Woman Wake Up (Wowap), Nasra Suleiman alishauri serikali kuongeza nguvu katika kupambana na vitendo vya ukatili kwa watoto.