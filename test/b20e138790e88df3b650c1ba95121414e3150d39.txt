 WAHITIMU 7,122 wanatarajiwa kutunukiwa vyeti katika mahafali ya tisa ya Chuo Kikuu cha Dodoma (UDOM), hivyo kufanya idadi ya wahitimu katika chuo hicho tangu kuanza kwake kufikia zaidi ya 43,000.Aidha, mahafali hayo pia yatatumika kumuaga Mkuu wa Chuo hicho, Rais mstaafu wa Awamu ya Tatu, Benjamin Mkapa ambaye Machi mwakani atakuwa anamaliza kipindi chake cha kuongoza chuo hicho.Hayo yalielezwa jana jijini hapa na Kaimu Makamu Mkuu wa chuo hicho, Profesa Peter Msoffe ambaye alikuwa akizungumzia mahafali hayo yatakayofanyika kwa siku mbili kuanzia kesho katika ukumbi wa Chimwaga.Alisema kati ya wahitimu hao 69 ni wa cheti, 673 wa Stashahada, 6,125 ni Shahada ya kwanza, 16 wa Stashahada za juu, 220 ni Shahada za Uzamili na 19 wa Shahada za Uzamivu. Mkuu wa Chuo Kikuu cha Dodoma, Benjamin William Mkapa atahudhuria mahafali hayo ya siku mbili ambayo pia yatahudhuriwa na Mwenyekiti wa Baraza la Chuo, Gaudentia Kabaka,  alisema.Alisema katika siku ya kesho, yatakuwa ni mahafali ya ndaki tano za Elimu, Sayansi za Ardhi, Afya, Sayansi za Kompyuta, Habari na Mawasiliano na Sayansi Asilia na Hisabati.Profesa Msoffe alisema mahafali ya siku ya Ijumaa yatakuwa ya ndaki mbili za Sanaa, Lugha na Sayansi za Jamii na ile Taaluma za Biashara na Sheria. Aidha, Profesa Msoffe alisema mahafali hayo yatatanguliwa na Mkutano Mkuu wa Jumuiko la wahitimu unaofanyika leo, ambapo mtoa mada mkuu atakuwa Balozi wa India nchini, Sandeep Arya ambaye atawasilisha mada juu ya Maisha ya Mahatma Gandhi na mchango wake kwa jamii.Akizungumzia kumuaga, Kaimu Makamu Mkuu wa chuo hicho, Profesa Msoffe alisema kwa mujibu wa Hati Idhini ya chuo Mkuu wa Chuo, Rais mstaafu Mkapa anamaliza muda ikiwa ameshatumikia vipindi viwili.Akizungumzia mipango ya maendeleo, Profesa Msoffe alisema mpango wa kujenga ndaki zilizobaki, upo kwenye hatua za kutafuta gharama na michoro. Profesa Msoffe alisema kwa upande wa shule ya sekondari, ambayo inafadhiliwa na serikali kwa asilimia 100 iko kwenye ujenzi. Alisisitiza kuendelea na mpango wa upandaji miti katika kuifanya Dodoma kuwa ya kijani.Akizungumzia mafanikio, Profesa Msoffe alisema hospitali ya chuo imepanda hadhi kutoka Kituo cha Afya hadi Hospitali ya Wilaya, hivyo chuo kina mpango wa kujenga majengo mengine zaidi ili kuweza kupanua uwezo wa utoaji wa huduma. Aidha, alisema Chuo na Hospitali ya Benjamini Mkapa wakishirikiana na Madaktari bingwa kutoka Tokushukai Medical Corporation na Tokyo Women s Medical University ya Japan, wamefanikiwa kupandikiza figo kwa wagonjwa watatu.