 Hayo yalisemwa na Ofisa Mtendaji wa Programu ya UNCDF ya LFI, mwenye makazi yake Dar es Salaam Peter Malika na Ofisa Mtendaji wa Taasisi ya sekta Binafsi (TPSF), Godfrey Simbeye wakati wakifungua warsha ya siku 1 ya wajasiriamali kuhusu mitaji ya ndani kwa maendeleo.Simbeye alisema kwa kushirikiana na taasisi hiyo ya Umoja wa Mataifa wamelenga kuondoa dhana ya kukosekana kwa mitaji kwa ajili ya uanzishaji wa ujasiriamali mdogo na wa kati.Alisema katika tafiti zao nyingi wafanyabiashara wadogo na wa kati wamekuwa wakilalamikia mitaji na wengine mitaji yao ikianguka katika kipindi kifupi na hivyo wakaona vyema kuendesha warsha hiyo.Simbeye alisema katika warsha hiyo watapata uzoefu na namna ya kupata mitaji ya kuanzishia biashara na pia namna ya kuimarisha biashara zao. Alisema kazi kubwa inayofanywa na TPSF ni kuhakikisha kwamba wadau na wanachama wanatambua fursa zilizopo za mitaji ili kusaidia kuendeleza nchi, kwa kuwa hakuna taifa linaloweza kusonga mbele kiuchumi kwa kujivuna bila kuwa na wajasiriamali wadogo na wa kati wenye mafanikio.Naye Peter Malika katika ufunguzi wa warsha hiyo alisema kwamba kimsingi tatizo la mitaji halipo kama wajasiriamali hao watatumia ushauri wao wa kiufundi katika kuandika miradi na utafutaji wa mitaji.Alisema taasisi hiyo ya Umoja wa Mataifa ina uwezo wa kusaidia wajasiriamali wadogo na wa kati kuanzisha na kusimamia biashara zao kutokana na uzoefu ilionao ya namna ya kukusanya mitaji na pia wao wenyewe kupitia mfuko unaochangiwa na taasisi mbalimbali.Malika alisema UNCDF imewalenga wajasiriamali kwa kuangalia fursa zilizopo na namna ya kupata mitaji huku ikitoa ushauri wa kiufundi katika miradi hiyo kuanzia mwanzo hadi utekelezaji wake.Alisema kupitia LFI anaamini kwamba wajasiriamali wa Tanzania watakuwa na nafasi ya kutumia mitaji ya ndani kutoka katika mabenki na taasisi nyingine za kifedha, kama Hifadhi ili kujenga miradi ya maendeleo na ustawi wa jamii.Malika alisema UNCDF inaamini kwamba kwa kutumia vyanzo vya ndani kutafanya taasisi za kifedha kuacha kununua hati fungani za Hazina na kuwekeza katika maendeleo ya miradi mbalimbali yenye lengo la kuhudumia wananchi au kuthamanisha bidhaa.Alisema UNCDF inaendesha programu zenye lengo la kuleta mabadiliko chanya kwa jamii, usalama wa chakula na ajira. Aidha katika warsha hiyo washiriki wake ambao ni kutoka maeneo mbalimbali ya Tanzania wanaojishughulisha na biashara na ujasirimali wadogo na wa kati, walielezwa shughuli mbalimbali zilizodhaminiwa na taasisi hiyo.Tangu mpango wa LFI ulipoanza nchini Tanzania mwaka 2012 imesaidia miradi 30 ya kiuchumi kuanzia mwanzo wake hadi kusimama kwake.