 NAIBU Katibu Mkuu Wizara ya Elimu, Sayansi na Teknolojia, AveMaria Semakafu, ameitaka jamii kuzingatia utoaji na upatikanaji wa elimu, kwa kuhakikisha kwamba wanaboresha mazingira yake.Alisema hayo katika kikao cha pili cha kamati ya kitaifa ya mpango wa pamoja wa kuwawezesha wasichana na wanawake vijana kupitia elimu, unaofanywa kati ya serikali ya Tanzania na mashirika ya Umoja wa Mataifa.Alisema maelekezo mpya kuhusu elimu, yanahitaji ushirikishaji wazazi katika kila jambo, kwa lengo la kuwezesha utekelezaji wa sera ya elimu. Mpango huo unatekelezwa kwa majaribio katika wilaya za Ngorongoro mkoani Arusha, Sengerema mkoa wa Mwanza, Kasulu huko Kigoma na Mkoani kisiwa cha Pemba.Alisema kwa sasa kutokana na changamoto mbalimbali zilizopo, wakaguzi wamepewa namna mpya ya ukaguzi wa maendeleo ya shule, ikiwa ni pamoja na kuangalia majirani na wazazi. Alisema ingawa kwa sasa wavulana ndio wanaoacha shule kwa wingi kuliko wasichana, serikali imekazania wasichana, kwa sababu mara zote msichana anapokwama kuendelea na shule, huwa ndio mwisho wa ndoto zake. Watoto wa kiume wanaacha sana shule kuliko wasichana, lakini hawa huacha na kujitumbukiza katika fursa mbalimbali za kiuchumi, lakini wasichana wakikwama inakuwa ndio mwisho wao,  alisema Semakafu. Katika hotuba yake ya ufunguzi wa mkutano kazi huo, alisema kwamba tatizo la utamaduni, linafanya maamuzi mengi katika namna ya kuokoa mtoto wa kike nchini kuwa na sababu za kutofautiana.Alisema wasichana wengine wanaacha shule, si kwa sababu ya mimba, lakini ni kutokana na umbali wa shule na mazingira magumu ya kupata elimu hiyo, pia kuwapo kwa mabadiliko ya kimwili kwa kuzingatia asili ambayo humkatisha mwanamke siku 4 au sita kuhudhuria masomo kila mwezi. Tatizo lingine ni saikolojia iliyoambatana na utamaduni, ambapo wasichana wengi hushawishiwa na wazazi wao kutofanya vyema ili wasiendelee na shule.Alisema kutokana na ukweli huo, serikali imeanzisha kampeni ya kujenga hosteli na mabweni kwa ajili ya wasichana ili kuwapunguzia adha ya usafiri kwa kuangalia mazingira yao. Alisema ingawa serikali inafahamu shida iliyopo kwa watoto wa kiume, kwa sasa mkazo uko kwa mabinti na baadae ndio wanaume. Hata hivyo, alisema kwamba serikali ya Tanzania inajikita zaidi katika kuhakikisha kwamba inatoa elimu ya msingi yenye ubora kwa wananchi, kwa mujibu wa Sera ya mwaka 2014. Aliwashukuru wadau kwa kuchangia katika kuimarisha elimu.Alisema mipango mingi ya wadau ikiwemo ya kusoma kwa njia ya mtandao, mpango ulioanzishwa Ngorongoro, sasa unafaa kusambazwa maeneo mengine yenye ugumu kama wilaya ya Igunga, ambako baadhi ya wanafunzi hulazimika kutembea kilomita 15 kufuata shule.Pia alisema mradi kama huo wa kuwezesha mabinti, unatia shime katika juhudi za serikali kuwakomboa wanawake na kwamba kazi inayofanywa na wadau ni ya nzuri na ya kutia moyo. Mradi huo unashirikisha mashirika ya Umoja wa Mataifa ya UNESCO, UNFPA, UN Women umefadhiliwa na Shirika la Misaada la Korea (KOICA). Katika mkutano huo, kulijadiliwa ripoti za utekelezaji wa mradi kwa mwaka jana, matokeo yake na kupanga kazi za mwaka huu.