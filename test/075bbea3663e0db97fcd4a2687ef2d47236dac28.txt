 JESHI la Polisi Kanda Maalum ya Dar es Salaam, imesema uhalifu kwa ujumla umepungua kwa asilimia 1.4 kutoka matukio 34,998 mwaka 2017 hadi matukio 34,518 mwaka huu sawa na upungufu wa matukio 480.Aidha, matukio makubwa yaliyoripotiwa katika jeshi hilo mwaka huu ni 3,231 ukilinganisha na matukio ya mwaka jana, ambayo ni 4,086 sawa na upungufu wa matukio 855 ikiwa ni sawa na asilimia 21. Pia jeshi hilo limekusanya zaidi ya Sh bilioni 29.3 za faini ya makosa 762,710 ya usalama barabarani kwa mwaka huu.Akizungumza na waandishi wa habari jana jijini Dar es Salaam, Kamanda wa Polisi Kanda hiyo, Lazaro Mambosasa alisema kuwa mkoa wa Kipolisi unaoongoza kwa matukio ya uhalifu kwa mwaka huu ni Kinondoni yenye matukio 15,502, ikifuatiwa na Ilala matukio 10,040 na Temeke yenye matukio 8,969. Mambosasa alisema kuwa matukio ya jinai yaliyoripotiwa kwenye kanda hiyo ni kwamba matukio ya unyang anyi wa kutumia silaha yamepungua kutoka 31 mwaka jana hadi sita mwaka huu sawa na asilimia 81, matukio ya unyang anyi kwa kutumia nguvu pia yamepungua kutoka 140 hadi 57 sawa na asilimia 59.3.  Matukio ya uvunjaji kwa mwaka 2017 yalikuwa 1,150 lakini yamepungua hadi kufikia 885 sawa na asilimia 23, wizi wa magari umepungua kutoka 69 hadi 42 sawa na asilimia 39.1, wizi wa pikipiki umepungua kutoka 538 hadi 455 sawa na asilimia 15.4 na wizi wa mifugo umeongezeka kwa matukio mawili kwa maana mwaka 2017 yalikuwa 46 na mwaka huu 48,   alisema Kamanda Mambosasa. Pia alisema matukio ya mauaji yamepungua kutoka 77 mwaka jana hadi 66 mwaka huu na kwamba inajumuisha upatikanaji wa miili ya watu waliokutwa wamekufa katika ufukwe wa Coco, hivyo upungufu huo ni sawa na asilimia 21.Alisisitiza ubakaji umepungua kutoka matukio 324 mwaka jana hadi kufikia matukio 252 mwaka huu sawa na asilimia 22.2, ulawiti umepungua kutoka matukio 107 hadi 85 ambayo ni sawa na asilimia 20 huku matukio ya wizi wa watoto yakipungua kutoka matukio sita hadi matano. Pamoja na hayo, matukio ya kutupa watoto yamepungua kutoka 10 hadi sita ikiwa ni sawa na asilimia 40 na matukio ya kudhuru binadamu hayakuwepo kabisa ikilinganishwa na mwaka jana ambapo kulikuwa na matukio matatu.   Kipindi cha Januari hadi Novemba mwaka huu majambazi sugu nane walikamatwa kutokana na makosa ya unyang anyi wa kutumia silaha, nguvu uvunjaji na wizi wa magari,   alisema.Kwa upande wa makosa ya usalama barabarani, Kamanda Mambosasa alisema kutokana na kupungua kwa makosa hayo, kumesaidia kupungua kwa ajali ukilinganisha na mwaka jana. Kuhusu mwaka mpya Mambosasa alisema wamejipanga kuhakikisha wakazi wa mkoa huo wanasherehekea sikukuu za Mwaka Mpya kwa amani na usalama kuanzia wakati wa ibada hadi kurudi majumbani mwao.   Ni marufuku kuchoma matairi kwani hatutawavumilia vitendo hivi vikiendelea hivyo mnapaswa kujiepusha kwa sababu tutawakamata.Ni marufuku kufunga barabara kwa moto wala kutumia milipuko yoyote kwani hairuhusiwi,   alisema Mambosasa. Alifafanua kuwa zipo baadhi ya hoteli za nyota tano, ambazo zimeruhusiwa kupiga fataki kwa sababu kuna wageni wenye utamaduni huo na kuonya kutopiga fataki zenye vishindo vya mabomu. Alisema fataki zinazopaswa kupigwa na wamiliki wa hoteli hizo ni zile nyepesi zisizoleta mshituko kwa wananchi, ambazo zitapigwa kwa dakika tano na kwamba tayari wameagiza wakaguzi kuhakikisha wanafuatilia suala hilo ili kutokiuka masharti waliyopewa.