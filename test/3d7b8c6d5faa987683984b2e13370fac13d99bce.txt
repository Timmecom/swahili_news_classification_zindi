 SERIKALI imeungana na Bunge kuwapongeza na kuwatia moyo wachezaji wa Taifa Stars na kuwataka Watanzania kuwapokea vizuri watakapowasili Kiwanja cha Ndege cha Kimataifa cha Julius Nyerere (JNIA) Dar es Salaam, lakini wakashauri kama Taifa wanatakiwa kujipanga kwa Afcon zijazo.Timu ya taifa ya Tanzania, Taifa Stars, iko nchini Misri kushiriki michuano ya 32 ya Kombe la Mataifa ya Afrika na tayari imecheza mechi mbili na kupoteza zote, dhidi ya Senegal 2-0 na Kenya au Harambee Stars 3-2 na hivyo kupoteza matumaini ya kutinga 16 bora.Waziri Mkuu, Kassim Majaliwa akizungumza wakati wa kuahirisha Bunge, juzi, Juni 28, 2019 jijini Dodoma alisema, Watanzania wote wanafahamu kwamba timu ya Taifa ya mpira wa miguu, Taifa Stars, ipo Misri kushiriki Mashindano ya Afcon 2019. Alisema:  Timu ilianza kampeni hiyo Jumapili, Juni 23, 2019 dhidi ya Timu ya Taifa ya Senegal matokeo yakawa 2-0. Pia 25 Juni, 2019 tumepoteza mchezo wa pili dhidi ya Kenya kwa mabao 3   2.Pamoja na kupata matokeo mabaya, wachezaji wanastahili pongezi kwa kujitahidi kuwadhibiti Senegal na kuonesha ubora wa mchezo dhidi ya Kenya.  Pia nampongeza mlinda mlango Aishi Manula kwa kazi nzuri, uwezo mzuri aliouonesha kuzuia mashambulizi mengi ya hatari hakika anastahili sifa na kupongezwa,  alisema. Majaliwa alisema baada ya michezo hiyo kumalizika, Watanzania wote wanatakiwa kuuungana pamoja kuwapokea wachezaji siku watakaporudi ili kujipanga tena. Alisema pamoja na historia ya nchi katika michezo ya kimataifa siyo nzuri, hata hivyo, wameanza kuona jitihada za klabu, Shirikisho la Soka (TFF) na wizara kupitia Baraza la Michezo (BMT) wakiimarisha michezo nchini. Waziri Mkuu pia alimpongeza Spika, Job Ndugai kwa uhamasishaji alioufanya kupitia Bunge na hata kudiriki kuambatana na wabunge zaidi ya 70 kwenda Misri kuungana na Watanzania wengine kuwatia moyo wachezaji wetu.Aidha, aliwapongeza vijana wanaounda Taifa Stars kwa kupambana na kusimama kidete kwa heshima ya nchi. Hatimaye akatoa mwito kwa TFF, wachezaji, benchi la ufundi na wadau wote wa mpira wa miguu nchini, kutumia matokeo hayo kujifunza, kujitathmini na kuja na mipango bora zaidi ya kuendeleza soka hususan kwa kuwekeza kwenye soka la vijana na walimu. Spika wa Bunge, Ndugai akizungumzia Afcon aliwataka wabunge kuendelea kuwaunga mkono Taifa Stars na akawaomba watakaokuwepo Jijini Dar es Salaam wakati timu inarejea kutoka Misri, basi wajitokeze kwa wingi kwenda kuwapokea. Waziri wa Habari, Utamaduni, Sanaa na Michezo, Dk Harrison Mwakyembe akizungumza baada ya kutembelea Kituo cha Kulea na Kukuza Michezo, Fountain Gate Academy jijini Dodoma, alisema Taifa Stars imeingia Afcon baada ya miaka 39 haitatoka tena huko itaendelea kubaki na kushiriki mashindano hayo.Alisema Taifa Stars imeweka alama katika kombe hilo, hivyo kama taifa timu hiyo haitaacha kushiriki mashindano hayo,  Kumbe tunaweza na hatutarudi nyuma lazima turudi tena kushiriki Afcon,  alisema Dk Mwakyembe. Alisema sambamba na kituo cha Fountain cha Jijini Dodoma kinachoandaa vijana katika maarifa na michezo tangu shule za awali, msingi na sekondari, vipo pia kituo cha Alliance ya Mwanza, mkoani Simiyu ambako inajengwa sekondari na kituo cha Azam. Waziri Mwakyembe aliwapongeza Kituo cha Fountain kwa kulea vipaji vya vijana katika michezo kuanzia ngazi ya timu za kuanzia chini ya miaka 13, 15, 17 na 20, akasema serikali itakisaidia kituo hicho kuhakikisha kinakuwa kinafanikiwa katika azma hiyo ya kuandaa wachezaji wa Taifa Stars ya baadaye.Mkuu wa Shule ya Sekondari ya Fountain Azimio, Denis Joel alisema Taifa Stars hawatashindwa tena katika mashindano ya Afcon yajayo kutokana na kwamba kituo hicho kinaandaa wachezaji wa timu hiyo wa baadaye.