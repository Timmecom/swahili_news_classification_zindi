 KOCHA Mkuu wa Yanga Mwinyi Zahera amekazania suala la nidhamu kwa wachezaji wake ikiwa ni sehemu ya kujiandaa na mchezo wa Ligi ya Mabingwa Afrika dhidi ya Zesco unaotarajiwa kuchezwa kesho kwenye Uwanja wa Taifa jijini Dar es Salaam.Katika mazoezi yaliyofanyika jana kwenye Uwanja wa Taifa, Dar es Salaam, Zahera alisema aliamua kuhimiza nidhamu ya mchezo baada ya kugundua kuna tatizo katika michezo miwili iliyopita ya kirafiki dhidi ya Pamba na Toto African. Pia, suala la umaliziaji alisema amekuwa akilifanyia kazi kutokana na ubutu wa washambuliaji wake, akisema anaamini katika mchezo wa kesho ni lazima Zesco afe. Nilitazama mchezo dhidi ya Pamba na Toto African nikagun dua kuna tatizo la nidhamu ya mchezo, nikaona tukumbushane kuelekea katika mchezo wetu wa kimataifa ili kupata matokeo mazuri, alisema.Zahera alisema morali ya wachezaji wake ipo vizuri na wote wanaendelea vizuri isipokuwa watakosekana wachezaji Paulo Godfrey aliumia katika mchezo dhidi ya Ruvu Shooting na Mohamed Mussa  Bank  aliyeumia dhidi ya Township Rollers ya Botswana huku David Molinga na Mustapha Selemani wakiwa bado hawajapata vibali vya CAF. Aliwazungumzia Zesco kuwa wanajua ni timu yenye historia nyingi na uzoefu wa kutosha lakini haiwezi kuwazuia mipango yao ya kufanya vizuri Jumamosi.  Tunajua falsafa zao, na wao wanatuja, wana wachezaji wazuri ila hawawezi kutuzuia kufanya kile ambacho tunataka kufanya, alisema.