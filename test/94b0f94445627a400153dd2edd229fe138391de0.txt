 SERIKALI imesema inaamini kuwa kwa ushirikiano na wadau wa asasi zisizo za kiserikali itafanikiwa kupunguza ukatili wa wanawake na watoto kwa asilimia 50 ifi kapo mwaka 2022.Hayo yalisemwa mjini Dodoma jana na Mkurugenzi wa Idara ya Uratibu wa Shughuli za Serikali Ofisi ya Waziri Mkuu Joseph Kiraia, ambaye alimwakilisha Katibu Mkuu Ofisi ya Waziri Mkuu, Sera, Uratibu na Uwekezaji, Dorothy Mwanyika.Alikuwa akizungumza kwenye ufunguzi wa mkutano wa mpango mkakati wa kitaifa wa kupinga ukatili dhidi ya wanawake na watoto (MTAKUWWA) wa 2017-2022 uliofanyika mkoani Dodoma. Mkutano huo ulioandaliwa na Shirika la Wanawake katika Sheria na Maendeleo (WiLDAF), ulifadhiliwa na Foundation for Civil Society (FCS) na kuwashirikisha maofisa mbalimbali kutoka Wizara 23 na wadau wa asasi zaidi ya 30 nchini, Jeshi la Polisi, Jeshi la Magereza na kutoka madawati ya jinsia.Kiraia aliwapongeza wadau wa asasi binafsi wanaosaidia juhudi za serikali katika kupambana na vitendo vya ukatili wa kijinsia kwa wanawake na watoto hapa nchini. Kiraia alisema jitihada hizo zimesaidia kuelimisha jamii na hivi sasa watanzania wengi wanafahamu kuhusu madhara ya ukatili wa aina mbalimbali kama wa kingono na wa kuwanyima watu fursa kwa ubaguzi. Nawashukuru kipekee WiLDAF na wadau wengine ambao mmesimama na serikali kuhakikisha tunatokomeza vitendo vya ukatili wa kijinsia mmetusaidia sana kupunguza vitendo hivi na tunaomba muendelee, alisema. Alisema kutokana na jitihada zinazoendelea za kupambana na ukatili huo ana imani kuwa malengo yaliyopangwa kufikia kupunguza ukatili kwa asilimia 50 mwaka 2022 yatafikiwa.Alisema ingawa kumekuwa na changamoto kidogo kwenye utekelezaji wa mpango mkakati ikiwemo ukosefu wa fedha za kutosha, lakini jitihaada kubwa zilizopo zitasaidia kufikia malengo waliyopanga. Alisema serikali inatambua mchango wa asasi binafsi katika kupinga vitendo hivyo na kwamba itaendelea kushirikiana nazo ili kuhakikisha malengo yaliyowekwa kwenye MTAKUWWA yanafikiwa katika muda uliopangwa.Mkurugenzi wa WiLDAF, Anna Kulaya alisema mkutano huo ni mahususi kwa ajili ya kutathmini changamoto na mafanikio yaliyopatikana kwenye utekelezaji wa mpango huo. Alisema wadau wengi wanachukia kuona vitendo vya ukatili na kwamba hakuna sababu ya wananchi na wadau wengine kukaa kimya wanapoona baadhi ya watu wanajihusisha na vitendo hivyo.