 SERIKALI kupitia Wizara ya Afya, Maendeleo ya Jamii, Jinsia, Wazee na Watoto imesema kuwa kutoka kipindi cha mwaka 2002 mpaka hivi sasa, kumekuwa na ongezeko kubwa la wagonjwa wa saratani.Ongezeko hilo ni kutoka wagonjwa 2,500 hadi 6,500, kutokana na mitindo tofauti ya maisha na mabadiliko ya sayansi na teknolojia.Hayo yalisemwa na Waziri wa Afya, Maendeleo ya Jamii, Jinsia, Wazee na Watoto, Ummy Mwalimu wakati akiwa katika ziara ya kukagua hali ya utoaji huduma za afya na uhamasishaji kwa wakulima kujiunga na mfuko wa bima ya afya katika Mkoa wa Lindi.Alisema serikali imeona upo ulazima wa kuchukua hatua za makusudi katika kupambana na Saratani ya Mlango wa Kizazi na magonjwa mengine yasiyo ya kuambukiza yakiwemo shinikizo la damu, moyo na kisukari.Pia, alisema katika kila wagonjwa 100 wa saratani, wagonjwa 34 ni wa Saratani ya Mlango wa Kizazi, wagonjwa 12 ni wa Saratani ya Matiti, kibaya zaidi katika kila wagonjwa 100 wa saratani, wagonjwa 80 wanafika wakiwa wamechelewa na wengine ugonjwa ukiwa katika hatua ya tatu au ya nne, hivyo kupona kwao kunakuwa ni kugumu.Awali akisoma taarifa ya Mkoa, Katibu Tawala Mkoa wa Lindi, Rehema Madenge alisema mkoa umeanzisha utoaji wa chanjo ya kukinga Saratani ya Mlango wa Kizazi (HPV) kwa wasichana wa umri wa miaka tisa hadi 14.Hata hivyo, Madenge alisema katika mwaka wa fedha wa 2017/18 jumla ya mahudhurio 164,259 yalirekodiwa katika vituo vyote vya kutolea huduma za afya vya serikali, binafsi na vile vya dini huku Hospitali ya Mkoa Sokoine ikirekodi mahudhurio 39,324 na kulipwa Sh bilioni 1.7 katika kipindi hicho.Aidha, alisema ili kuwafikia wananchi wengi kupitia makundi mbali mbali, Mfuko wa Taifa wa Bima ya Afya (NHIF) umekuja na mpango uitwao Ushirika Afya ambao wakulima wanaungana pamoja katika vyama vyao vya mazao na kuweka mkakati wa kujiunga na bima ya afya kwa utaratibu wa ushirika wao.