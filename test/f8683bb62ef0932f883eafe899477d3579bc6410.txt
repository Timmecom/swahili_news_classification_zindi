 MABORESHO makubwa yanayofanywa na Mamlaka ya Usimamizi wa Bandari nchini (TPA), yameipa uhai bandari ya Tanga, kiasi cha sasa kuwa ya mfano, ikiongoza kwa kasi ya kuhudumia mizigo ukanda wa Afrika Mashariki.Kwa sasa bandari ina uwezo wa kuhudumia meli nyingi kwa wakati mmoja, kwa wastani wa siku mbili na nusu kwa meli yenye mzigo wa tani 40,000 kutoka siku sita hadi 10 za awali. Hayo yalisemwa na Meneja wa bandari hiyo, Percival Salama mwishoni mwa wiki jijini Tanga, alipokuwa anazungumzia maboresho yaliyofanyika kuhakikisha wanaongeza ufanisi.Alisema maboresho yamefanyika kukarabati na ununuzi mitambo mipya, ujenzi miundombinu ya kuhifadhia mizigo na uboreshaji mifumo ya teknolojia ya habari na mawasiliano (Tehama). Alisema mbali na uwezo wa kuhudumia nchi zaidi ya saba zinazoizunguka Tanzania, bandari ya Tanga kijiografia ina sifa ya kuwa bandari pekee ya asili, kutokana na kuwa na kina cha asili cha kuanzia meta tano hadi 30 huku kikizungukwa na visiwa vya asili ambavyo husaidia kupunguza nguvu ya mawimbi makali. Serikali ya Awamu ya Tano kwa kuona upekee wa bandari ya Tanga iliamua kutoa fedha za kuwekeza katika miradi ya uboreshaji ili kuongeza ufanisi. Tumefaidika na uamuzi huo, bandari yetu inafanya vizuri ikiwa ni pamoja na kuongoza kwa kasi ya kuhudumia mizigo. Hii imekuwa faraja kwa wateja kwa sababu wana uhakika ndani ya siku mbili na nusu wanakuwa wameshamaliza kazi, hivyo kukwepa gharama za ziada zinazotozwa kwa kila siku wakati wa kusubiri kuhudumiwa,  alisema.Mitambo zaidi Alisema mitambo imeshaanza kuwasili, ambapo kati ya 20 iliyonunuliwa, mitano imeshawasili bandarini na wanatarajia kupokea mingine miwili siku chache zijazo na hadi kufikia Julai mwakani, mitambo yote itakuwa imewasili.Alitaja mitambo iliyowasili kuwa ni mashine mbili za kupakia na kushusha makontena yenye uwezo wa kubeba tani 45 kila moja. Mitambo mingine ni mashine moja ya kupakia na kushusha mizigo kwenye majahazi na yadi ya uwezo wa tani 30, fork lift moja ya tani 16 pamoja boti moja ya doria.Alisema katika kuboresha miundombinu ya kuhifadhia mizigo, Desemba 3 mwaka huu walianza uboreshaji ujenzi wa maghala ya kuhifadhia shehena ya meta za mraba 13,000, mnara wa kuongozea meli, uwekaji sakafu na kadhalika na kwamba utakamilika Machi 2020.Alisema kutokana na maboresho hayo, ufanisi umeongezeka kwa kiasi kikubwa, ambapo wameongeza shehena za mizigo, baada ya kuvutia wateja waliokimbia baada ya shughuli zao kutetereka bandarini hapo miaka ya nyuma.  Mfano Kampuni ya A- Z ya Arusha tulipotetereka ilituhama, lakini sasa imerudi na inapitisha mizigo yake hapa tani 91 kwa mwezi, na tuna uhakika hadi mwaka 2020/21 tutakuwa tumewarudisha wateja waliohama na kuongeza zaidi,  alisema Salama.Aliongeza kuwa katika bandari nyingi, foleni ya meli ni kitu cha kawaida, lakini Tanga hakuna kitu kama hicho. Alisema hali hiyo inatokana na nafasi kubwa ya eneo la bandari, huku meli zikihudumiwa kwa ufanisi ule ule hata zinapotia nanga nje ya gati.Alisema bandari hiyo inatarajiwa kuhudumia shehena ya mizigo tani 1,267,000 mwaka 2018/2019, ikilinganishwa na tani 646,718 za mwaka 2017/2018, ongezeko la mara mbili.  Hakuna msongamano bandari ya Tanga. Kama mteja anakuja anakaa siku tano ili ahudumiwe kupakia au kupakua mzigo, ni dhahiri mteja wa aina hiyo kesho hawezi kuja tena,  alisema.Alielezea mikakati ya kuhudumia wateja kwa kasi, akisema wizi bandarini hapo ni historia na wanaweka mikakati zaidi ya kuvutia wateja, kwani bandari bila mizigo haiwezi kufanikiwa. Kuhusu mapato, alisema mwaka 2018/2019 bandari hiyo imepangiwa kukusanya zaidi ya Sh bilioni 25, hivyo wameweka nguvu kubwa kuboresha miundombinu na kununua mitambo.Alisema changamoto kubwa ni vikwazo visivyo vya kiforodha na ukosefu wa usafiri wa treni Tanga hadi Arusha, kwani barabara ina vikwazo. Serikali imeelekeza nguvu katika uchumi wa viwanda, kujenga na kufufua miundombinu ya usafiri na usafirishaji nchi ifunguke kiuchumi. Upanuzi bandari za bahari kuu na maziwa, ujenzi wa reli ya kisasa ya SGR, ujenzi wa meli mpya, ununuzi wa ndege saba mpya, barabara kwa kiwango cha lami ni kati ya miradi iliyoshika kasi sehemu mbalimbali nchini sasa.