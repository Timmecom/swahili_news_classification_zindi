 KWA mara ya kwanza katika historia ya mhimili wa Mahakama nchini, Wiki ya Sheria Kitaifa inayoandaliwa na Mahakama ya Tanzania itafanyika mkoani Dodoma, huku mgeni rasmi akitarajiwa kuwa Waziri Mkuu, Kassim Majaliwa.Wiki hiyo itakayoanza Januari 31 hadi Februari 5, mwaka huu itafanyika katika Viwanja vya Nyerere ikiambatana na maonesho ya utoaji elimu ya sheria na shughuli za mahakama kitaifa.Siku ya Sheria itaadhimishwa Februari 6, mwaka huu viwanja vya Mahakama Mtaa wa Chimara karibu na Hospitali ya Ocean Road, Jijini Dar es Salaam mgeni rasmi akiwa Rais John Magufuli.Akizungumza na waandishi wa habari juzi Dar es Salaam, Jaji Mkuu wa Tanzania, Profesa Ibrahim Juma alisema kauli mbiu ya maonesho hayo ni  Utoaji wa Haki kwa wakati; Wajibu wa Mahakama na Wadau  .Alisema maudhui hayo yamechaguliwa kwa kuzingatia wajibu wa mahakama kupitia ibara ya 107A (1) ya Katiba ya Jamhuri ya Muungano wa Tanzania, 1977 inayoipa mahakama jukumu la kuwa chombo chenye mamlaka ya kuwa na uamuzi wa mwisho katika utoaji haki nchini.Sambamba na maonesho ya Dodoma na Dar es Salaam, utoaji wa elimu ya sheria kwa umma utaendelea katika kanda na mikoa nchi nzima na Dar es Salaam itatoa elimu hiyo kama kanda inayojitegemea. Elimu itakayotolewa inahusu utaratibu wa kufungua mashauri, sheria na taratibu za kuendesha mashauri, taratibu za mashauri ya mirathi na ardhi, msaada wa kisheria, mifumo ya Tehama na ushughulikiaji wa malalamiko na kupokea maoni na mapendekezo ya kuboresha shughuli za mahakama na sekta nzima, alisema.Alisema mahakama inatumia fursa ya Wiki ya Sheria kuelimisha wananchi mambo yaliyofanyika chini ya Mpango Mkakati wa miaka mitano, unaotekelezwa mwaka 2015-2020 ili kuondokana na changamoto.Changamoto hizo ni umbali wa huduma za mahakama kwa wananchi, majengo na miundombinu chakavu na uelewa mdogo wa wananchi juu ya uendeshaji wa mashauri. Jaji Juma alisema kwa sasa wameimarisha mfumo wa uendeshaji wa mashauri kwa kuwezesha wananchi kupata taarifa za mashauri kielekroniki.Alisema mawakili wanaweza kusajili mashauri kielekroniki ili mradi wawe na mtandao. Alisema kuwa wameanza na Mahakama Kuu Kanda za Dar es Salaam, Mbeya na divisheni zote na baadaye kwingine. Pamoja na mfumo huo kuwa tayari kwa matumizi, kasi ya mawakili kuutumia bado ni ndogo hivyo tunawaomba watumie mfumo huu kusajili mashauri hasa yale ya madai na kama kutakuwa na changamoto ya matumizi ya mfumo tuwasiliane,  alisema.Akizungumzia mafanikio yaliyopatikana mwaka 2018, Jaji Mkuu alisema wananchi watapata fursa ya kufahamu mafanikio ikiwemo kushuka kwa mrundikano wa kesi, Mahakama Kuu mpya za Musoma na Kigoma kukamilika Juni mwaka huu, uzinduzi wa Mahakama 12 za Mwanzo, miradi 36 itakayokamilika kabla ya Juni 30, mwaka huu na kuanzisha Mahakama za Wilaya 28 kabla ya Desemba 31, mwaka huu.Alisema pia kutakuwa na mfumo wa usimamizi wa mawakili utakaodhibiti mawakili wa kujitegemea na kubaini mawakili wenye leseni hai na wasio na leseni na kufanya mkutano kwa njia ya video, mfumo ambao umeanza katika Mahakama za Hakimu Mkazi Mbeya, Kisutu, Bukoba na gereza la Segerea.Alisema watashirikiana na Wizara ya Elimu, Sayansi na Teknolojia, Ofisi ya Rais, Tawala za Mikoa na Serikali za Mitaa (Tamisemi), shule za sekondari na vyuo ili kukuza vipaji na