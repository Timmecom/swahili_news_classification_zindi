 MABINGWA watetezi wa Ligi Kuu soka Tanzania Bara, Simba wamesema ni lazima waheshimu matokeo waliyopata dhidi ya Mwadui na kuangalia mbele mchezo ujao dhidi ya Mbeya City utakaochezwa Jumapili.Wekundu hao walipoteza mbele ya Mwadui kwa bao 1-0, mchezo uliochezwa juzi kwenye Uwanja wa Kambarage Shinyanga na kuharibu rekodi yao ya kutopoteza mchezo wowote. Akizungumza baada ya mchezo huo, nahodha wa kikosi hicho Erasto Nyoni alisema kilichowapata hawana budi kukisahau na kujipanga kwa ajili ya mchezo huo ujao. Mpira ndivyo ulivyo unaweza kutengeneza nafasi ukashindwa kuzitumia na wenzako wakatengeneza na kutumia, tumeshapoteza mchezo huo kocha ataangalia mapungufu yetu na kuyarekebisha kwa ajili ya mchezo ujao, alisema.Licha ya kupoteza mchezo huo bado wanaongoza ligi kwa pointi zao 18 baada ya kucheza michezo saba, kushinda sita na kupoteza mmoja. Tayari wekundu hao wamesharejea jijini Dar es Salaam wakitokea Shinyanga kwa maandalizi ya mchezo huo wa Jumapili.Meneja wa kikosi hicho, Patrick Rweyemamu (pichani) alisema kwa kuwa wamewakosea mashabiki wao kwa kupoteza mchezo uliopita hawana budi kujipanga kwa mchezo dhidi ya Mbeya City ili kupata matokeo mazuri.Mchezo huo ujao huenda ukawa mgumu kwa timu zote Simba ikitaka kujisafisha baada ya kutoka kupoteza mchezo uliopita, Mbeya City ikihangaika kutafuta matokeo mazuri baada ya kucheza michezo saba, kushinda mmoja, kupata sare nne na kupoteza miwili ikishika nafasi ya 17 kwa pointi saba. Lakini kwenye uwanja wa nyumbani Simba haijapoteza mchezo wowote msimu huu.