 Dk Shein aliyasema hayo jana, wakati akizuru kiwanda cha sukari Mahonda kilichopo Mkoa wa Kaskazini Unguja kuangalia ukarabati mkubwa wa majengo pamoja na mitambo unaoendelea kufanywa na wawekezaji wa Kampuni ya Shanta Sugar Holding Ltd kutoka nchini India.Katika maelezo yake, Dk Shein aliueleza uongozi wa kampuni hiyo kuwa Serikali ya Mapinduzi ya Zanzibar inathamini juhudi kubwa zilizochukuliwa na wawekezaji hao ikiwemo ya kuanza awamu mpya ya kiwanda hicho kuzalisha sukari na bidhaa nyingine kwa kutumia mitambo ya digitali.Dk Shein alisisitiza kuwa Serikali ya Mapinduzi ya Zanzibar itaendelea kuwaunga mkono wawekezaji wa kiwanda hicho kwani mkakati maalumu umewekwa na Serikali wa kuimarisha kiwanda hicho kwa kutambua kuwa hakuna nchi yoyote duniani inayoweza kuimrika bila ya wawekezaji. Wawekezaji ni lazima wasaidiwe ili waweze kuekeza vizuri, alisema Dk Shein.Aidha, Dk Shein alitumia fursa hiyo kusisitiza haja ya kuimarisha uhusiano mwema kati ya wawekezaji na Serikali ili na wao wapate faida na biashara izidi kuwa nzuri huku akieleza matumaini yake kuwa wananchi watapata nafuu kubwa ya bidhaa hiyo mara uzalishaji utakapoanza kiwandani hapo.Dk Shein aliwapongeza wawekezaji hao kwa kuwekeza dola milioni 30 kwa hatua za mwanzo sambamba na juhudi zinazoendelea kuchukuliwa na uongozi wa kiwanda hicho za kuongeza dola nyingine milioni 11.5 za Kimarekani katika kukiimarisha.Dk Shein alisema kuwa juhudi za wawekezaji hao zimemtia moyo mkubwa, ikiwa ni pamoja na azma yao ya kutoa ajira kwa vijana zipatazo 200 katika sehemu za kiwandani na 500 mashambani na kuendelea zaidi ajira hizo kwa kadri uzalishaji utakavyoimarika.Pia, Dk Shein alifarijika pia kwa maelezo aliyoyapata kutoka kwa uongozi wa Kampuni hiyo kuwa watazalisha umeme wao wenyewe ambao watatumia kiwandani hapo na mwengine kuweza hata kuliuzia Shirika la Umeme la Zanzibar ZECO ili kuweza kuwasambazia wananchi vijijini.Mapema Waziri wa Fedha wa Serikali ya Mapinduzi ya Zanzibar, Omar Yussuf Mzee alieleza kuwa mradi wa kiwanda hicho ni muhimu sana kwani utaimarisha uchumi wa Zanzibar hasa ikizingatiwa kuwa unaunganisha sekta ya kilimo hapa nchini. Mzee alisema Serikali ya Mapinduzi ya Zanzibar kupitia Wizara yake ya Fedha iliona ipo haja kubwa ya kuunga mkono Mradi huo kwani utasaidia sana uchumi na maendeleo ya Zanzibar kwani ni mradi wa Kitaifa na utachangia sana taifa.Akieleza faida nyingine muhimu mbali ya uzalishaji wa sukari kutoka kiwandani hapo, Waziri Mzee alisema kuwa kiwanda hicho kitasaidia suala zima la ajira, umeme, mbolea na kueleza kuwa katika uzalishaji wa kiwanda hicho hakuna kitakachotupwa.Nae Mwenyekiti wa Kampuni hiyo ya uwekezaji, Mahesh Patel alimueleza Dk Shein hatua mbali mbali zilizofikiwa na kiwanda hicho katika ukarabati wake mkubwa unaoendelea huku akimuahidi kuwa kiwanda hicho kitaanza kuzalisha sukari mwezi wa Januari mwakani.