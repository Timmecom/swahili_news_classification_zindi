 JUMUIYA ya Mabohora nchini imesema inaunga mkono hatua za Rais Dk John Magufuli za kuhamia Dodoma, kwa kuanza kuhamishia baadhi ya biashara zao mkoani humo.Hayo yamesemwa na Makamu Mwenyekiti wa Jumuia ya Mabohora, Zainuddin Adamjee akiwa na ujumbe wake walipomtembelea na kufanya mazungumzo na Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi katika ofisi ndogo za wizara hiyo jijini Dar es Salaam.Pia, alipongeza jitihada zinazofanywa na Wizara ya Mambo ya Nje na Ushirikiano wa Afrika ya Mashariki wa kuwataka mabalozi wanaoiwakilisha Tanzania nje ya nchi, kuegemea katika diplomasia ya uchumi kwa kuhamasisha wawekezaji wengi kuja hapa nchini.Hatua hiyo itaiwezesha Tanzania kupiga hatua za haraka za maendeleo na kufikia azma ya serikali ya Tanzania kuwa na uchumi wa kati ifikapo 2025.Kwamba jumuia hiyo kwa sasa imeanza kujenga hospitali kubwa na ya kisasa jijini Dar es Salaam na itakapokamilika itakuwa na uwezo wa kuwahudumia wagonjwa mbalimbali, hasa wa maradhi ambayo wagonjwa wake hulazimika kusafirishwa nje ya nchi.Kabudi aliushukuru ujumbe huo kwa kumtembelea ofisini kwake na kumtaka Adamjee kuendelea kuwahamsisha wanajumuia wenzake wa mabohora duniani na wafanyabiashara wengine, kuja kuwekeza hapa nchini kwa kuwa mazingira ya uwekezaji yameboreshwa zaidi.Aliwapongeza mabohora wote nchini, kwa uzalendo wao kwa taifa la Tanzania na kuwataka kuendelea kudumisha amani, umoja na mshikamano miongoni mwao ili kuliwezesha taifa kuendelea kuwa kisiwa cha amani.