 NGARIBA 100 wameacha vitendo vya kukeketa watoto na wasichana na kutengeneza vikundi vya ujasiriamali kujipatia kipato.Ngariba 66 ni wa mkoa wa Mara na 25 wakitoka Manyara na wengine katika maeneo mengine nchini.Hayo yamebainishwa mwishoni mwa wiki wakati wa Mkutano wa Kutathmini Kampeni ya Kutokomeza Ukatili wa Kijinsia na hasa Ukeketezaji ulioshirikisha taasisi 28 nchini chini ya udhamini wa Foundation For Civil Society na uratibu wa TGNP Mtandao.Akizungumza Mratibu wa Ushirika wa Kutokomeza Ukeketaji na Unyanyasaji Kijinsia (ATFGM) mkoani Mara, Valerian Mgani alisema wamefanya juhudi kubwa kuhakikisha ngariba hao wanaachana na vitendo vya ukeketaji.Mgani alisema ili kuacha ukeketaji, waliundiwa vikundi vya watu 10 na kupewa mitaji ya Sh 500,000 kila kikundi kuanzisha miradi ya ujasirimali.Pamoja na kushawishi ngariba na wazee wa kimila, Kituo cha Kukomboa Wasichana kinachoitwa Kambi Okozi kimeundwa katika misheni ya Lugoro ambacho kimesaidia kuokoa wasichana wengi wasiopenda kukeketwa.Alisema kituo hicho kimekuwa kikifurika wasichana na hadi sasa wasichana 2,574 wamekimbilia katika kituo hicho, ambao wengi wao wanaenda mwezi Novemba na Desemba ambao ndio msimu wa kufanya ukeketaji wakati wa likizo."Kituo hiki kilichopo wilayani Tarime, kimekuwa msaada mkubwa kwani kimekuwa kikipokea wasichana wengi Novemba na Desemba kipindi ambacho ukeketaji unapamba moto katika wilaya hii," alisema.Emmanuel Mgole Kituo cha Sheria, Mazingira na Utawala Bora na Mazingira anayefanya kazi katika mkoa wa Manyara alisema mkoa huo umefaulu kuwatoa kwenye ukeketaji ngariba 25.Katika kufanikisha kuwatoa mangariba hao mkoani humo, kwanza walitoa elimu ya ushawishi ambapo walifaulu kuwatoa mangariba 12 katika wilaya ya Babati na 13 katika wilaya ya Kiteto.Akizungumza Mratibu wa Mradi wa Kupinga Ukatili wa Kijinsia unaoratibiwa na TGNP Mtandao, Zainabu Mmary alisema taasisi hizo zilizoshiriki 28 zinatoka katika mikoa 11 nchini.Alisema mwaka huu, tathmini ya robo mwaka huu, imeangukia wakati wa siku 16 za kupinga ukatili wa kijinsia, wameunganisha na kampeni ya kupinga ukatili dhidi ya wanawake na watoto unaofanyika katika mazingira mbalimbali nchini.