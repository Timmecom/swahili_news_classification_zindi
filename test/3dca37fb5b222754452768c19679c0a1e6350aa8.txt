 WAZIRI Mkuu, Kassim Majaliwa amewaagiza wakuu wa mikoa, wilaya na viongozi wengine kuhakikisha wanasimamia uanzishwaji wa Kamati za Ulinzi wa Wanawake na Watoto katika ngazi za mikoa, halmashauri, kata na vijiji. Alisema maelekezo hayo yapo katika mwongozo wa uratibu wa Mpango wa Taifa wa Kutotokemeza ukatili dhidi ya wanawake na watoto.Waziri Mkuu Majaliwa vile vile aliwaagiza wakurugenzi wa halmashauri nchini kuanzisha programu za kijamii za kutokomeza ukatili wa kijinsia katika halmashauri husika zitakazozingatia hali halisi na kuzitengea bajeti kama ilivyoelekezwa kwenye mpango huo wa kitaifa .Alisema serikali imefanya mambo mengi katika kutukomeza ukatili huo, lakini pia inatumia gharama nyingi katika kushughulikia waathirika wa ukatili wa kijinsia ambapo fedha hizo zingeweza kutumika katika kutoa huduma nyingine katika jamii. Kimsingi, Serikali ya Awamu ya Tano haiwezi kuvumilia vitendo vya ukatili wa kijinsia kwa kuwa vinaathiri maendeleo yetu na kusababuisha uvunjivu wa amani,  alisema. Alisema serikali tayari imeanzisha madawati 415 kwa ajili ya kuhudumia waathirika wa ukatili, lakini akalitaka Jeshi la Polisi nchini kuongeza huduma hiyo kwa kushughulikia ukatili wa kijinsia dhidi ya watu wenye ulemavu.Waziri Mkuu akizungumzia vitendo vya ukatili wa kijinsia unatumika mitandano, alizitaka kampuni za simu kudhibiti na kuwachukulia hatua kali wote wanaotumia mitandano kudhalilisha na kutukana wengine. Pia aliitaka Mamlaka ya Mawasiliano Tanzania (TCRA) kusimamia kikamilifu wale wote wanaojidanganya kwamba kuna mitandao haionekani na kuhakikisha wanaendesha vitendo vya udhalilishaji wakamatwe na kushughulikiwa. Pia alizitaka taasisi kama Baraza la Sanaa Tanzania (Basata) kuendelea kuwachukulia hatua wale wote ambao wanatumia mitandao kwa nia ya kudhalilisha watu wengine.