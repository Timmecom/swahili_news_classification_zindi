 OMBAOMBA 43 wamekamatwa na katika Mkoa wa Mjini Magharibi na kati yao 13 wanatoka Tanzania Bara na kazi ya kuwarudisha makwao ikianza.Mkuu wa Mkoa wa Mjini Magharibi, Ayoub Mohammed Mahmoud alisema hayo wakati akizungumza na ombaomba hao waliokusanywa pamoja ili kubaini undani wao na kuwarejesha makwao.Alisema kazi ya kuwatafuta na kuwabaini ilianza baada ya ombaomba hao kuenea kwa kasi katika viunga vya Mkoa wa Mjini Magharibi. Baadhi yao walionekana kukaidi maagizo mbalimbali yaliyotolewa hapo awali na uongozi wa mkoa huo ya kuacha shughuli hiyo. Mahmoud alisema kazi ya kuwakusanya ombaomba katika mkoa wake, imefanikiwa na kusisitiza shughuli hiyo haikubaliki katika maeneo hayo. Alisema mtu yeyote atakayekamatwa akifanya shughuli hiyo, hatua za kisheria zitachukuliwa dhidi yake.Alisema Serikali ya Zanzibar inaendelea kuwajengea mazingira bora wananchi wake ikiwemo kuimarisha ustawi wa jamii, hivyo si vyema baadhi ya wananchi kufanya mambo yasiyokubalika. Mkuu wa Mkoa alisema uchunguzi uliofanywa, umebainisha kuwepo kwa baadhi ya watu wanaoleta watu kufanya biashara hiyo kutoka maeneo mbali mbali kwa lengo la kujipatia kipato.Kwamba jambo hilo ni kinyume na utaratibu wa sheria za nchi. Pia alisema tabia hiyo inaharibu mila na utamaduni wa Kizanzibari. Mapema akizungumza katika mkutano huo, Mkurugenzi Ustawi wa Jamii na Idara ya Wazee, Wahida Maabadi alisema tabia ya kuombaomba inatia aibu serikali, kwani imekuwa ikijitahidi kuandaa mazingira mzuri ya kusaidia watu wasiojiweza na wenye mahitaji maalum.Baadhi ya ombaomba hao, wengi wao wakiwa wanawake, walieleza kuwa hali duni, kukosa msaada na ugumu wa maisha, ndivyo vinachangia wao kufanya kazi hiyo. Waliomba radhi uongozi wa serikali ya Mkoa wa Mjini Magharibi na kuahidi kutoendelea na jambo hilo.