 MKE wa Baba Taifa, Hayati Mwalimu Julius Nyerere, Mama Maria Nyerere amewataka Watanzania kuwaombea viongozi wa kitaifa na wasaidizi wao ili waweze kutekeleza ipasavyo majukumu ya kuwahudumia.Alisema hayo jana kwenye matembezi ya amani ya wafuasi wa Kasisi Felician Nkwera ya Kituo cha Huduma za Maombezi, yaliyoendana na maadhimisho ya Jubilee ya miaka 50 tangu kuanzishwa kwa huduma hiyo mwaka 1969.Mama Maria ambaye aliongoza matembezi hayo, pia aliwataka watanzania wote kuendelea kudumisha amani na upendo, ulioasisiwa na taifa hili tangu lipate uhuru wake.Matembezi hayo yaliyoanzia eneo la Tazara na kupita Barabara ya Mandela hadi Kanisa la Kasisi huyo lililopo Riverside, Dar es Salaam, yalihudhuriwa na wafuasi wa padri huyo kutoka mikoa mbalimbali nchini.Pia, yalihudhuriwa na waumini wengine wa kituo hicho kutoka nchi za Marekani na Uingereza.  Tunaliomba Taifa liendelee kubaki kuwa kisiwa cha amani, tuwaombee viongozi wa taifa, rais, mawaziri na viongozi wote waliopo chini yake ili waendelee kuwa na afya njema za kuwatumikia wananchi wao ma kuidumisha amani iliyopo. Sala hii pia ikawe tumaini kwa wafanyakazi wote, muendelee kuwa wavumilivu katika maombi mnayotoa serikalini kuhusu kuongezewa kipato ili mwakani kiweze kuongezeka, sala hii pia iliombee taifa, kanisa na ulimwengu mzima ili uweze kuwa na amani,  alisema Mama Maria.Matembezi hayo ya kumi ya ndani ya mfululizo wa matembezi ya sala ya huduma za maombezi ya kituo hicho, mbali na Dar es Salaam pia yamekuwa yakifanywa katika miji ya Mbeya na Sumbawanga tangu huduma ilipoanzishwa mwaka 1969.Kwa mujibu wa Padri Nkwera, huduma za maombezi ni utume maalum wa sala za tiba ukihusisha uponyaji wa maradhi na kuondoa pepo na shida mbalimbali ikiwa haina ubaguzi kwa misingi kidini, kibila wala utaifa, akisisitiza kuwa huduma hiyo ni zawadi kutoka kwa Mungu kwa Watanzania na ulimwengu mzima.Katika matembezi hayo, waumini wa kituo hicho, walishiriki sala hiyo huku wakiwa wamebeba sanamu za bikira Maria, sakramenti ya ekaristi na kufukiza ubani, kama ilivyo utamaduni wa Kanisa Katoliki, ambalo hata hivyo kwa kile kilichoelezwa kukosa utii, lilimtenga kasisi huyo miaka mingi iliyopita.