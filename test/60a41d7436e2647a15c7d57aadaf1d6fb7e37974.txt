 RAIS John Magufuli ameagiza kugawanywa kwa Pori la Akiba la Selous na kuundwa kwa hifadhi mpya ya Taifa itakayoitwa Hifadhi yaTaifa ya Nyerere.Pori la Akiba la Selous linalopatikana katika mikoa ya Pwani, Morogoro, Lindi na Ruvuma lina ukubwa wa kilometa za mraba 50,000. Rais alitangaza kuligawa pori hilo na kuunda hifadhi ya Taifa alipohutubia Taifa wakati wa uwekaji wa jiwe la msingi la mradi wa kufua umeme wa maji wa mto Rufiji jana wilayani hapa mkoani Pwani. Mradi huo uko ndani ya pori hilo na utafua megawati 2,115 ndani ya eneo la kilometa 914, sawa na asilimia 2 ya eneo lote la pori hilo kubwa nchini.Rais Magufuli alisema mbali ya kuligawa eneo hilo, sehemu ya ukanda wa chini itatumika kwa uwindaji. Alisema sasa pori hilo lina vitalu vya uwindaji 47, lakini serikali hainufaiki na mapato ya uwindaji. Pori hili halitupi faida sana, kuna vitalu ambavyo hata utoaji wake sio wa ushindani, angalau kidogo waziri ulibadilisha tozo maana tulikuwa tunapata zero  hii mbuga ikatwe, tuibadilishe kuwa National park, hakuna hunting block. Mbuga hii imeenea Songea, Morogoro, Pwani. Hii ndio message yangu ya leo,  alisema.Rais Magufuli alisema eneo linalopaswa kugawanywa ni la chini na suala hilo ni la muda mrefu  lakini limecheleweshwa.  Aliwaambia viongozi wa Wizara ya Maliasili na Utalii hajasema uwindaji ufutwe, bali pori ligawanywe.Awali katika hotuba yake, Rais Magufuli alihoji kama Watanzania wanafahamu kuwa ndani ya Pori la Selous kuna hoteli za kulala zinazotoza dola za Marekani 3,000 (takriban Sh milioni 6.3) kwa siku.Alimhoji Waziri wa Maliasili na Utalii, Dk Hamis Kigwangalla kama anaijua na amewahi kulala hapo. Waziri Kigwangalla alisema hajawahi kufika, jibu ambalo pia lilitoka kwa naibu wake, Constantine Kanyasu.Akitumia mifano halisi, Rais Magufuli alisema ukiona mahali pana nyuki na ni wakali sana, ujue hapo kuna asali, hivyo kelele nyingi zinazopigwa kuhusu mradi huo wa umeme kufanyika Selous ni kwa sababu kuna wanaonufaika. Aliwataka Watanzania kutokubali kulaliwa tena bali wazinduke sasa. Alisema ukubwa wa Selous ni zaidi ya nchi za Uswisi na Uholanzi zenye kilometa za mraba 41,292 na 41,198 mtawalia.Pia pori hilo linakaribiana kwa ukubwa na Rwanda na Burundi ukichanganya pamoja. Kwa Tanzania, Ruaha ndio hifadhi kubwa ya Taifa ikiwa na kilometa za mraba 20,266 ikifuatiwa na Serengeti kilometa za mraba 14,162 na Burigi 4,702. Kuanzishwa kwa Hifadhi ya Taifa ya Nyerere baada ya kukamilika kwa taratibu za kisheria kutaifanya Tanzania kuwa na hifadhi za Taifa 20.Hivi karibuni, ilianzishwa hifadhi mpya ya Taifa ya Burigi mkoani Geita. Katika hatua nyingine, Rais Magufuli ametaka zijengwe kilometa 60 za barabara ya lami ndani ya mradi huo wa bwawa la Nyerere hadi stesheni ya treni ya Fuga ili kuboresha miundombinu kwa watalii watakaofika kwa ajili ya kutembelea hifadhi hiyo mpya.Aliagiza barabara hiyo ijengwe kwa fedha za dhahabu na fedha zilizokamatwa na kurudishwa nchini kutoka Kenya zinazokaribia Sh milioni 500 na kuagiza Tanroads kusimamia ujenzi wa barabara hiyo. Alisema watajenga barabara hiyo kwa sababu ni fupi kuliko nyingine za eneo hilo na itajengwa kwa hatua ambapo alimwomba mkandarasi wa mradi huo, Arab Contractors ya Misri naye kusaidia ujenzi.