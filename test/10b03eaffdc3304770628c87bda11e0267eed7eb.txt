 KOCHA wa Yanga, Mwinyi Zahera ameeleza kwamba anaendelea kusuka mipango mizito ya kuimaliza Township Rollers kupitia mikanda ya video ya mechi za nyumbani za timu hiyo ya Botswana akiitazama kila wakati kabla ya kuvaana nao katika mchezo wa marudiano.Zahera aliliambia gazeti hili jana ingawa wachezaji wake wamekuwa katika ari kubwa na wanajiamini kwenda kumaliza mchezo kwa kupata matokeo wakiwa ugenini, lakini bado anahitaji kuendelea kuwafundisha pia kupitia mikanda hiyo kwa mara nyingine katika kipindi walichokwenda kuweka kambi Kilimanjaro. Wachezaji wapo kwenye ari kubwa na wanajiamini mno kuelekea mechi ya pili kule Botswana, tumeangalia video na kufanyia kazi namna ya kutafuta ushindi ingawa tutacheza na Polisi Tanzania mechi ya kirafiki lakini bado tutawaonesha tena wachezaji zile video namna wapinzani wanavyocheza, wafahamu tunatafutaje ushindi,  alisema Zahera.Mbali na hayo, kocha huyo raia wa DR Congo pia aligusia juu ya maendeleo mazuri ya kambi ya timu hiyo ambapo walishaanza mazoezi ya kujiweka fiti tangu walipowasili juzi mkoani humo.Alieleza kwamba amefurahi kurejea kwa Kelvin Yondani na Juma Abdul ambao hawakuwepo wakati Yanga ikiumana na Rollers katika mchezo huo wa kwanza wa hatua ya awali wa michuano ya Ligi ya Mabingwa Afrika na kuisha kwa sare ya bao 1-1 jijini Dar es Salaam mwishoni mwa wiki iliyopita.Kuhusiana na beki wa kulia, Paul Godfrey  Boxer  aliyeumia katika mechi hiyo, Zahera alisema anaendelea vizuri akiwa tayari ameshaanza mazoezi mepesi na kama atakuwa na mwendelezo mzuri basi anaweza kuungana na timu hiyo Kilimanjaro.Katika mchezo huo wa pili unaotarajia kupigwa Gaborone, Agosti 24, Yanga itahitaji ushindi au sare ya mabao 2-2 na zaidi ili kufuzu hatua inayofuata ya michuano hiyo mikubwa Afrika kwa ngazi ya klabu.