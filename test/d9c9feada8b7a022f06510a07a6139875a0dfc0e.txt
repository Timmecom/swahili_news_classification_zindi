 SEKTA ya afya nchini inakabiliwa na uhaba mkubwa wa madaktari bingwa wa macho na kusababisha daktari mmoja kuhudumia wagonjwa milioni 1.5 kwa mwaka.Hayo yamebainishwa na Dk Raimund Balmes ambaye ni Rais wa Shirika la Madaktari Bingwa wa Macho kutoka nchini Ujerumani (DKVB) wakati wa mahojiano na gazeti hili yaliyofanyika katika Hospitali Teule ya Dk Atman iliyopo katika eneo la Kristu Mfalme Manispaa ya Sumbawanga.Hospitali hiyo inamilikiwa na Kanisa Katoliki Jimbo la Sumbawanga kwa kushirikiana na serikali. Akifafanua, Dk Balmes alisema timu ya madaktari 28 wakiwemo madaktari bingwa wa macho kutoka Ujerumani, imeweka kambi katika hospitali hiyo kwa wiki mbili, na tayari imeshahudumia wagonjwa wa macho 900 huku 120 wakiwa wamefanyiwa upasuaji wa mtoto wa jicho.Aliongeza kuwa pia wamepokea na kuwahudumia wagonjwa kutoka nchi jirani ya Zambia na kutoka katika Jiji la Nairobi nchini Kenya. Akizungumzia uhaba wa madaktari bingwa nchini, Daktari Bingwa wa Macho kutoka Hospitali ya Ilembula mkoani Njombe aliyefuatana na timu hiyo, Dk Evies Msigomba alisema masomo ya madaktari bingwa wa macho ni ghali.Akizungumzia ujio wa madaktari hao, Kiongozi wa Madaktari Bingwa, Dk Marcus Strotkoetter kutoka Shirika la madaktari bingwa kutoka Ujerumani  InterPant Germany , alisema shirika hilo kwa kushirikiana na Shirika la Germany Committee Against Blindness (DKVB) kwa pamoja walianza kutoa huduma bure kwa wagonjwa wenye matatizo mbalimbali tangu 2010. Kwa miaka hiyo nane kuanzia 2010 hadi mwaka huu kila mwaka madaktari 28 wakiwemo madaktari bingwa wa magonjwa mbalimbali wakiwemo wa macho kutoka Ujerumani wamekuwa wakija nchini Tanzania na kutoa huduma bure katika Hospitali Teule ya Dk Atman,  alisema Dk Strotkoetter. Katika kipindi hicho idadi ya wagonjwa wapatao 3,000 tumewahudumia baadhi yao wanatoka katika nchi za Zambia na Kenya.... Sio tu tunatoa matibabu bure, lakini pia kwa utaalamu mkubwa ambao ni gharama kubwa katika hospitali zingine nchini. Kwa kufuata kalenda yetu, kila mwaka tunakuja mara mbili kwa mwaka tukijishughulisha na huduma za uponyaji za kimisionari na utume,  alisisitiza.