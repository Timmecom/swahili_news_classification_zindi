 RAIS John Magufuli amesema Jeshi la Polisi na vyombo vingine vya ulinzi na usalama vinafanya kazi nzuri kwa nidhamu na weledi katika kuhakikisha nchi ina amani na utulivu.Aliyasema hayo jana wakati akifunga mafunzo ya Uofisa na Ukaguzi Msaidizi wa Polisi yaliyofanyika kwenye Chuo cha Taaluma ya Polisi kilichopo Kurasini jijini Dar es Salaam.Awali, Mkuu wa chuo hicho, Anthony Rutashurubugukwa alimweleza Rais Magufuli kuwa jumla ya askari 513 wamehitimu mafunzo hayo na wengine watatu walifariki dunia wakati wakiendelea na mafunzo. Rutashurubugukwa alisema miongoni mwa askari hao 513, waliohitimu mafunzo ya Uofisa walikuwa 120 na miongoni mwao askari wa kike 14 na askari wa kiume 106, na kwa upande wa Ukaguzi Msaidizi waliohitimu ni askari 393 na miongoni mwao askari wa kike 60 na askari wa kiume 333.Rais Magufuli ambaye alikuwa mgeni rasmi kwenye mahafali hayo, aliwaeleza Polisi na askari wengine kuwa anatambua kazi nzuri wanayoifanya katika kulinda amani na usalama wa nchi na kuwataka wasivunjike moyo kwa kuwa yuko pamoja nao. Alisema dhamira ya serikali yake ni kuhakikisha Jeshi la Polisi na majeshi mengine yanatimiza kazi zake kwa kuzingatia weledi.Aliyapongeza majeshi yote kwa kufanya kazi kwa ushirikiano na kuheshimiana wakiongozwa na kiongozi wao Mkuu wa Majeshi, Jenerali Venance Mabeyo.  Changamoto iliyopo sasa ni kubadilika kwa aina ya uhalifu kutokana na maendeleo ya sayansi na teknolojia.Maendeleo haya yameleta aina mpya ya uhalifu kama vile wizi wa mtandao, utakatishaji fedha na madawa ya kulevya, hivyo Jeshi la Polisi na vyombo vingine hamna budi nanyi kutafuta mbinu mpya za kukabiliana nayo,  alieleza Rais Magufuli ambaye ni Amiri Jeshi Mkuu wa Majeshi ya Ulinzi na Usalama nchini. Aidha, alisema pamoja na kazi nzuri, lakini ndani ya Jeshi la Polisi bado kuna baadhi ya askari wameshindwa kufanya kazi zao kwa weledi na kujituma.Alisema askari hao wamekuwa wakiwabimbikia wananchi kesi pamoja na kujihusisha na vitendo vya rushwa. Kutokana na vitendo hivyo, aliiagiza Wizara ya Mambo ya Ndani ya Nchi na Mkuu wa Jeshi la Polisi, Simon Sirro kuchukua hatua dhidi ya askari hao kwa kuwa vitendo vyao siyo tu kwamba vinalichafua jeshi, bali pia serikali.Rais Magufuli aliwapongeza wahitimu wote na kuwakumbusha kuwa elimu siyo cheti tu, bali ni pamoja na kutumia maarifa yao katika kuboresha utendaji kazi wao.  Wengine mkitoka hapa mtaenda kupangiwa majukumu makubwa, mkaoneshe utofauti na mlivyokuwa kabla na baada ya kuhitimu mafunzo haya; mkafanye kazi kwa weledi, mkawasimamie vizuri askari walio chini yenu pamoja na kuwahudumia wananchi vizuri,  alieleza Rais Magufuli.Aliongeza,  Nitasikitika sana nikisikia mnawanyanyasa askari wa chini yenu, kujihusisha na rushwa, kuwabambikia kesi wananchi; kumbukeni wimbo wa Polisi ulioimbwa hapa, niliufuatilia mwanzo hadi mwisho, una mafundisho ya kutosha kwa Jeshi la Polisi. Aliwakumbusha kuwa Polisi na vyombo vingine vy ulinzi na usalama ni vyombo nyeti kwa ustawi wa taifa na ndiyo maana hata wanasiasa wanafanya kazi zao vizuri kwa kuwa wanajua wako salama. Katika kutambua kazi kubwa inayofanywa na majeshi nchini, Rais Magufuli aliwataka pia kushiriki katika shughuli za kiuchumi kama vile viwanda vya kuzalisha maji, viwanda vya nafaka na viwanda vya kutengeneza sare za askari zenye ubora unaotakiwa. Panueni wigo na mshiriki katika shughuli za kiuchumi. Kwa mfano, Jeshi la Magereza mna kiwanda cha kutengeneza viatu Karanga, mnaweza kushirikiana majeshi yote na mkafanya uwekezaji mkubwa,  alisisitiza. Aliyewahi kuwa Mkuu wa Jeshi la Polisi nchini, Omari Mahita alikuwa kivutio kwenye mahafali hayo, na alipopewa nafasi na Rais ya kusalimia, alisema Rais Magufuli ni Rais wa kwanza kukubali kufunga mafunzo ya Uofisa na Ukaguzi Msaidizi kwa kuwa miaka ya nyuma walikuwa wakiambiwa kazi ya Rais ni kukamisheni tu.