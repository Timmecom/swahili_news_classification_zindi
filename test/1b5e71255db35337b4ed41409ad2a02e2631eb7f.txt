 RAIS John Magufuli amedhihirisha utofauti wake na marais wengi wa Afrika na duniani kwa ujumla katika kuwajali wananchi wake ikiwa ni pamoja na kuagiza ndege mbili za Rais zilizopo zitumike kuwabeba Watanzania.Rais Magufuli aliagiza ndege hizo mbili za Rais aina ya Fokker 28 na Fokker 50 kupakwa rangi za ATCL ili zianze kubeba abiria badala ya kuegeshwa tu kumsubiri yeye. Aliyasema hayo wakati wa mapokezi na uzinduzi wa ndege ya pili mpya aina ya Airbus A220-300 iyowasili jana kwenye Uwanja wa Ndege wa Kimataifa wa Julius Nyerere, Dar es Salaam saa 9.05 jana.Rais Magufuli aliwaambia Watanzania watarajie mambo makumbwa zaidi ya kimaendeleo ikiwemo ununuzi wa ndege nyingine nyingi. Alisema mambo wanayoyaona ya kimaendeleo katika miaka yake mitatu ya uongozi tangu aingie madarakani mwaka 2015, ni sawa na mvua za rasharasha, hivyo wasubiri kuona mvua kubwa zaidi za maendeleo kwa miaka ijayo.Ujio wa ndege hiyo ambayo inafanya ndege zote zilizonunuliwa na Serikali kufikia sita, ulimfanya Rais Magufuli kuwataka Watanzania watembee kifua mbele kwa kuwa ujio wa ndege hizo ni mafanikio na matunda ya nguvu zao kupitia kodi wanazolipa. Alisema yapo mashirika mengi ya ndege duniani ambayo yana hisa za watu wengine licha ya ndege hizo kuchukua majina ya nchi zao, lakini kwa Tanzania ni tofauti kwa kuwa Kampuni ya Ndege ya ATCL inamilikiwa na Watanzania kwa asilimia 100 na kusisitiza kuwa hiyo ndiyo faida ya kulipa kodi. Hakuna nchi duniani inaendelea kwa kupewa misaada; misaada inalemaza; kama ni misaada basi tunahitaji yenye kuwafanya Watanzania wajitegemee na kuwainua kimaendeleo, alieleza Rais Magufuli na kuongez,  Nalishukuru Bunge na hasa wabunge wa Chama cha Mapinduzi (CCM) kwa kuendelea kuiunga mkono Serikali kwa kupitisha bajeti ya maendeleo ilituwezesha kununua ndege, tunataka katika kipindi cha miaka 10 hadi 20 ijayo, tuwe na ndege hata 100, alieleza Rais Magufuli.Ndege hiyo ya Airbus A220-300 iliyopewa jina la Ngorongoro ni ya pili kuja nchini baada ya ndege kama hiyo iliyopewa jina la Dodoma kuwasili nchini mwezi Desemba mwaka jana. Kwa mujibu wa Rais Magufuli, ujio wa ndege hizo mpya sita mpaka sasa zimesaidia kutoa ajira kwa Watanzania 380 kwenye Kampuni ya ATCL wakiwemo wahudumu wa ndani ya ndege 102, marubani 60 na wafanyakazi wa idara zinginezo.Rais Magufuli alisema ndege nyingine ya saba aina ya Boeing 787-8 Dreamliner itawasili nchini mwishoni mwa mwaka huu, lakini pia ameiagiza Wizara ya Ujenzi, Uchukuzi na Mawasiliano kununua ndege nyingine ya nane aina ya Bombardier Dash 8 Q400 ambayo nayo itawasili mwishoni mwa mwaka huu au mwaka ujao mwanzoni.Chenji ya AirbusKatika kuhakikisha kuwa mikataba ya ununuzi wa ndege hizo inaheshimiwa na pande zote, Rais Magufuli alimwagiza Mtendaji Mkuu wa ATCL, Ladislaus Matindi kurudi na hundi ya Dola za Canada milioni 1.3 ambazo Kampuni ya Airbus imezirudisha kutokana na kuchelewa kuikabidhi ndege hiyo katika muda uliokubaliwa katika mkataba.Rais Magufuli alisema kuwa Kampuni hiyo ya Airbus pia ililazimika kulipa dola 5,000 kila siku kwa kuchelewa kuikabidhi ndege ya kwanza ya Airbus A220-300 iliyopewa jina la Dodoma. Alisema fedha hizo zinarudi Wizara ya Fedha lakini ingekuwa miaka ya nyuma, zingeliwa na wajanja.Waziri Mkuu anenaKwa upande wake, Waziri Mkuu, Kassim Majaliwa ameipongeza ATCL kwa kuanza kazi vizuri kutokana na mipango mizuri ya kibiashara waliyonayo na kuwataka wazingatie weledi ili kuiinua ATCL na kuifanya kuwa kimbilio kwa Watanzania kwa kutoa huduma nzuri. Dk Tulia aongelea ajiraNaye Naibu Spika wa Bunge, Dk Tulia Akson, aliipongeza Serikali ya Rais Magufuli kwa kutoa fursa ya ajira kwa Watanzania wanaofanyakazi ATCL. Alisema ununuzi wa ndege hizo umetimiza ndoto ya marubani Watanzania ya kupata ajira ya kuendesha ndege zao wenyewe.Mtendaji Mkuu ATCLIli kuhakikisha ununuzi wa ndege hizo unakuwa na faida kwa taifa, Mtendaji Mkuu wa ATCL, Matindi, alisema kuwa ujio wa ndege hiyo ya sita, utaiwezesha ATCL kuongeza miruko ya ndege zake ndani na nje ya nchi katika kuyafikia masoko yake ya kimkakati.Matindi alisema ndege hizo zitakuwa zikifanya safari zake nje ya nchi ikiwemo Zambia, Zimbabwe, Afrika Kusini, China na India. Alisema kuwa mipango ya kuuza tiketi za ATCL kwa ajili ya safari za kimataifa itakamilika Januari 15 mwaka huu. Kuhusu soko la ndani, Matindi alisema kuwa soko hilo litapanuliwa kwa kuanzisha safari za kila siku za kwenda jijini Dodoma kuanzia Januari 16 mwaka huu, lakini pia safari za Iringa, Mtwara, Ruvuma na Pemba nazo zitaanzishwa hivi karibuni.  Uwezo wetu ATCL wa kubeba mizigo umeongezeka.Hivi sasa ndege zetu za Bombardier Dash 8 Q400 zinabeba tani 8.6 za mizigo kila moja, Boeing 787-8 Dreamliner tani 44 na Airbus A220-300 tani 19 kila moja. Tutakuwa tunabeba nyama ya mbuzi kutoka Mwanza kuja Dar es Salaam na kisha kuipeleka nje ya nchi pamoja na matumbo ya samaki, alieleza Matindi. Alisema wauzaji wa mbogamboga nao watumie ndege za ATCL kwa ajili ya masoko ya bidhaa zao zitokanazo na kilimo, ufugaji na uvuvi nje ya nchi.Marubani WatanzaniaKatika kuhakikisha Watanzania ndiyo wananufaika na ajira za moja kwa moja ndani ya ATCL, Matindi alisema kuwa, marubani watatu wa Kitanzania akiwemo Hamisi, Msingi na Budodi kwa kushirikiana na Patrick wa Airbus, ndiyo walioileta ndege hiyo ya Airbus kutoka nchini Canada. Matindi alisema Rubani Khamis ndiye aliyeendesha ndege hiyo kutoka Canada hadi Ureno na Rubani Msingi aliiendesha ndege hiyo kutoka Ureno hadi Abijan na Rubani Budodi ndiye aliyeitoa Abidjan hadi Uwanja wa Ndege wa Kimataifa wa Julius Nyerere jijinI Dar es Salaam.Wahitimu wahindisi wa ndegeAkizungumza kwa niaba ya wahitimu wenzake 16 wa Shahada ya matengenezo ya ndege kwenye Chuo cha Usafirishaji cha Taifa (NIT) mwezi Desemba mwaka jana, Philipo Ngwale alisema wamefuzo vizuri na wana uwezo wa kuzifanyia matengenezo ndege hizo mpya zilizonunuliwa na Serilikali. Alisema baada ya kuhitimu masomo hayo yaliyowachukua miaka minne kuanzia mwaka 2015 hadi 2018, wana uwezo siyo tu wa kuzifanyia matengenezo lakini pia kuzirusha ndege hizo kwa majaribio kuona kama ziko tayari kwa safari kabla ya kuikabidhi kwa rubani.Balozi wa CanadaKwa upande wake Balozi wa Canada nchini, amesema nchi yake itaendeleza uhusiano mzuri uliokuwepo na Tanzania kwa miaka 40 sasa. Alisema katika kipindi cha miaka mitatu Tanzania imenunua ndege tatu aina ya Bombardier Dash 8 Q400 kutoka Canada, lakini pia Tanzania imekuwa ya kwanza barani Afrika kununua ndege aina ya Airbus A220- 300 kutoka nchini mwake. Alisema kutokana na ushirikiano huo mzuri, Canada itashirikiana na Tanzania katika kuinua sekta ya utalii nchini na mpaka sasa Canada ilishaisaidia Tanzania zaidi ya dola bilioni mbili za Canada kwa ajili ya kuimarisha huduma za afya, elimu na kuwawezesha wanawake katika kushirikia shughuli za uchumi.