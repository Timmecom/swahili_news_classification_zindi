 PAMOJA na kuruhusu machinjio ya ng ombe na mbuzi ya Mbalizi kuendelea kutumika, Mkuu wa Mkoa wa Mbeya, Albert Chalamila amekiri kuwa machinjio hayo yanahatarisha afya ya wakazi wanaoishi kuzunguka eneo hilo.Chalamila pia amekiri kuwa kutokana na shughuli zinazoendeshwa mahali hapo, kwa sasa eneo la machinjio hayo halitoshelezi mahitaji na lazima jitihada za haraka zifanywe ili kupata suluhisho la kudumu. Mkuu huyo wa mkoa alibainisha hayo alipozungumza na wakazi wa mji wa Mbalizi jana hususani wachinjaji wanaofanya shughuli zao kwenye machinjio hayo ambayo sehemu ya uchafu ikiwemo vinyesi vya wanyama na damu vinatiririka kuingia ndani ya Mto Mbalizi unaotumiwa na wakazi wa maeneo jirani.Chalamila alitaja miongoni mwa magonjwa yanayoweza kulipuka kutokana na hali iliyopo sasa iwapo jitihada za haraka na za mara kwa mara za kutibu mabwawa ya uchafu hazitafanyika kuwa ni magonjwa ya kuhara ya tumbo na ugonjwa wa kipindupindu ambao ulilipuka mwaka jana kwenye machinjio hayo.  Kwa sasa hatuna namna maana tukisema tuwazuie kufanya shughuli za uchinjaji hapa wakati hatujawatafutia eneo mbadala tutakuwa hatuwatendei haki.  Muhimu kwa halmashauri wakati mnaenelea na shughuli zenu waharakishe kuja kuyatibu mabwawa ili uchafu usiendelee kutiririka mtoni na kuhatarisha maisha ya wakazi wa eneo hili na hata walaji wa kitoweo kinachotoka hapa, alisema Chalamila.Alisema ingawa eneo ni dogo kwa sasa lakini bado litaendelea kutumika wakati machinjio ya kisasa yanayojengwa Utengule Usongwe yatakapokamilika.  Nimeambiwa msimu wa sikukuu hizi zilizopita zaidi ya ng ombe 100 na bumzi 90 walichinjwa sasa kwa mazingira haya ni mahali padogo, ila cha kufanya ni kutibu kwanza mabwawa ya maji machafu yatokayo hapa wakati ujenzi wa machinjio ya kisasa kule Utengule yakiendelea, alisema Chalamila. Hata hivyo, baada ya kuona machinjio hayo alitembelea machinjio ya Utengule na kuona kazi inayofanywa na kusema ipo haja ya serikali kuona haja ya kutoa fedha zilizobaki Sh milioni 900 ili kuukamilisha kuliko kuendelea kusuasua kwa muda jambo linalouhatarisha mradi.Alisema ni vyema pia mradi huo ukawa endelevu kwa kuwa na sehemu ya kusindika mazai ya mifugo ili mradi huo ulete tija na kuwa chanzo cha mapato kwa halmashauri. Hata hivyo, aliagiza halmashauri ya Wilaya ya Mbeya itafute fedha Sh milioni 168 zinazohitajika ili kazi ya uchinjaji ianze. Mkuu wa Wilaya ya Mbeya, Willium Ntinika alisema malalamiko ya wakazi wa eneo linalozunguka machinjio ya Mbalizi ni ya muda mrefu na jitihada mbalimbali zimekuwa zikifanyika ili kuwanusuru na athari za uharibifu wa mazingira ya Mto Mbalizi unaotokana na uchafu wa machinjio kuingia mtoni.