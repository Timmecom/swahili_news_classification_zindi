 MAKAMANDA wa Polisi (RPC) wa mikoa mitatu, wamevuliwa nyadhifa zao kutokana na sababu tofauti, zikiwamo za kukaidi agizo la kutokomeza rushwa na kuwalinda wauzaji wa dawa za kulevya na biashara ya magendo.Waziri wa Mambo ya Ndani ya Nchi, Kangi Lugola alitangaza uamuzi huo mbele ya waandishi wa habari jijini Dodoma, akiwataja waliopoteza nyadhifa hizo kuwa ni RPC wa Mkoa wa Kipolisi Ilala, Salum Hamdun, RPC wa Mkoa wa Kipolisi Temeke, Emmanuel Lakula na Mkuu wa Polisi Mkoa wa Arusha, Ramadhan Nganzi.Lugola alisema kati ya hao, makamanda wawili wametenguliwa kutokana na kukaidi maagizo aliyoyatoa ya kuvyeka vichaka vya rushwa katika mikoa yao, huku mmoja kujihusisha na kuwalinda wauzaji wa dawa za kulevya na kusindikiza wafanyabiashara wa magendo.Alisema wameshindwa kufanya kazi zao kwa misingi ya maadili, huku akisema kuwa wapo baadhi yao wamekuwa wakibeza maagizo ambayo anayatoa kwa madai kuwa ni maagizo ya kisiasa. Wakuu wa polisi katika mikoa ya kipolisi wameshindwa kutekeleza maagizo niliyotoa kwa wakuu wa polisi mikoa yote ya kuhakikisha wanafyeka vichaka ambavyo vinatumika kuwaficha maaskari wanaopenda kula rushwa na kuwakingia kifua wahalifu katika maeneo yao,  amesema Lugola.Lugola amesema pia amelazimika kutengua uteuzi wa Kamanda Nganzi kutokana na kitendo cha kumnyanyasa askari alie chini yake, ambaye alitoa majina ya baadhi ya askari ambao wanatumika katika kuwalinda wafanyabiashara wa dawa za kulevya na kuwasindikiza wafanyabiashara za magendo. Mimi niliteuliwa kuwa Waziri wa Mambo ya Ndani ya Nchi, Julai 2, mwaka jana na nilimuahidi Rais (John Magufuli) kuwa kamwe sitamwangusha katika kutekeleza maagizo yake ikiwa ni pamoja na kusimamia Ilani ya CCM. Na nilianza kufanya kazi kwa kuzunguka mikoa mbalimbali na kuzungumza na wakuu wa polisi wa mikoa, OCD na ma-RTO ili kuhakikisha wanafanyakazi kwa misingi ya kuhakikisha Mtanzania masikini anaishi bila kusumbuliwa,  alisema na kuongeza: Kazi kubwa ya Jeshi la Polisi ni kuhakikisha usalama wa raia na mali zake unalindwa, huku amani na utulivu vikitawala, lakini niliweza kubaini kuwa yapo mambo mbalimbali ambayo yanawakwaza Watanzania kutokana na kuwepo kwa baadhi ya askari ndani ya Jeshi la Polisi wanakuwa wanaenda kinyume na utendaji wa kazi. Akifafanua, Lugola amesema:  Baadhi ya maelekezo niliyotoa kwa wakuu hao ni pamoja na kuepukana na tabia ya baadhi ya askari kuwabambikia kesi watuhumiwa, ucheleweshaji na visingizio katika utoaji wa dhamana jambo ambalo limepelekea kuwepo kwa msamiati unaosemwa kuwa  kuingia polisi bure kutoka fedha. Alisema pamoja na kutoa maagizo hayo, baadhi ya wakuu wa polisi wa mikoa walibeza, kwa kudai kuwa ni ya kisiasa, hivyo anayoyatoa ni mwanasiasa na ataondoka madarakani na kuwaacha.