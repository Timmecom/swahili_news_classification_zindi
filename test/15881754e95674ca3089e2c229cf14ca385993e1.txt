 HUKU kukiwa na taarifa kwamba beki Gadiel Michael yupo mbioni kujiunga na Simba akitokea Yanga, beki huyo mahiri wa Taifa Stars inadaiwa sasa amemzimia simu Meneja wake Jemedari Said kwa wiki mbili sasa.Ipo hivi suala la Gadiel kugoma kuongeza mkataba na Yanga lilimshtua Meneja wake, kwani tayari kila kitu kilishamalizika kwa Meneja huyo kuzungumza na Yanga na wakakubaliana kiasi cha fedha ambacho angepatiwa, lakini ghafla tu beki huyo akabadili gia angani.Habari kutoka mtu wa karibu na beki huyo zilieleza kuwa tangu akiwa Cairo, Misri na timu ya soka ya Taifa ya Tanzania  Taifa Stars , Gadiel amekuwa akikwepa mawasiliano ya mara kwa mara na Meneja wake licha ya kuwa tayari walishazungumza na Yanga na kuafikiana aongeze mkataba.Taarifa za kwamba Gadiel huenda akawa amesaini Simba ilimshutua Meneja wake na kila alipojaribu kuwasiliana naye wamekuwa hawana mazungumzo mazuri na imefikia sasa hapokei simu zake. Kilichopo ni kuwa Meneja (Jemedari) ameshafanya mazungumzo na Yanga na pia Gadiel mwenyewe wakakubaliana kwamba ataongeza mkataba wake na waliafikiana fedha ya usajili iingizwe katika akaunti yake, kisha apelekewe mkataba Cairo.  Meneja alikuwa akifanya jitihada Gadiel asaini Yanga kwa sababu ambazo hazijulikani, lakini mchezaji mwenyewe amegoma kusaini hadi kufikia hatua ya kuamua kumzimia simu Meneja wake,  kilisema chanzo chetu na kuongeza kuwa:  Inaonekana Gadiel alifuatwa muda mrefu na Simba, akaogopa kumwambia Meneja wake, akawa anamdanganya na kumwambia ataongeza mkataba, kumbe haipo hivyo,  kilisema chanzo chetu.Kwa mujibu wa chanzo hicho hata baada ya kiongozi mmoja wa Kamati ya Usajili ya Yanga kwenda Cairo, Misri mwishoni mwa wiki na kuwasainisha Ally Mtoni Sonso na Metacha Mnata ilikuwa Gadiel naye asaini na alimuahidi Meneja wake kwamba angefanya hivyo, lakini badala yake akagomea mkataba.  Kabla hata Yanga hawajamfuata Misri amekuwa hana mawasiliano mazuri na Meneja wake na tangu warejee Dar es Salaam juzi wakitoka Misri na Taifa Stars, pia anamkepwa Menaja wake, ila ukweli nakuthibitishia Gadiel anaenda Simba amemzunguka Meneja wake,  alisema mtoa taarifa huyo.