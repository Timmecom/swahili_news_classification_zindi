 WAKATI mabingwa watetezi wa Ligi Kuu soka Tanzania Bara Simba wakiendelea na maandalizi ya mchezo wa Kombe la Shirikisho la Azam (FA) dhidi ya Arusha FC, mambo yanazidi kunoga kwa upande mwingine baada ya kuboresha ofi si zao.Katika taarifa waliyotoa jana Dar es Salaam wekundu hao walitangaza rasmi makao makuu ya ofisi zao yatakuwa Diamond Plaza Posta huku kule Msimbazi ikibaki kwa ajili ya kushughulikia wanachama, mashabiki, makumbusho na duka la klabu. Tumehamia rasmi kwenye ofisi kuu ya uendeshaji wa shughuli zote za klabu Diamond Plaza na ile ya Msimbazi itaendelea kuwa wazi kwa shughuli za kawaida, ilisema taarifa ya Simba jana kwenye ukurasa wao rasmi wa mtandao wa kijamii wa Instagram.Taarifa hiyo ilisema ukarabati kwa ajili ya ofisi hizo za Msimbazi utaanza Februari mwakani. Pia, wanatarajia kujenga ofisi maalumu kwa ajili ya shughuli za ufundi awamu ya pili ya mradi wa uwanja wa Bunju ambapo itahusika na mambo yote ya timu, itatumiwa na benchi la ufundi, vifaa vya mazoezi, tiba, chumba cha uchambuzi na viwanja.Katika hatua nyingine, kikosi cha wekundu hao kimekuwa kikiendelea na mazoezi kujiandaa na mchezo wa FA utakaochezwa keshokutwa kwenye uwanja wa taifa.Akizungumza na gazeti hili jana Kocha Msaidizi wa Simba, Selemani Matola alisema wanajiandaa vizuri ila hawezi kuelezea kila kitu kwasababu jukumu hilo sio lake bali la Kocha mkuu Sven Vandenbroeck.