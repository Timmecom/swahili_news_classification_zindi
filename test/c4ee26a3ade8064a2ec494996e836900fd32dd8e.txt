 TAHARUKI imezuka katika mkutano wa Naibu Waziri wa Mambo ya Ndani ya Nchi, Hamad Masauni na wananchi wa Wilaya ya Njombe baada ya kusikika milipuko ya mabomu ya machozi jirani na mkutano huo, hali iliyowafanya wananchi kukimbia hovyo na wengine kuelekea kwenye tukio.Masauni yuko mkoani Njombe kufuatilia matukio ya mauaji ya watoto yanayoendelea mkoani humo, ambapo mpaka sasa watoto wapatao 10 wameripotiwa kuuawa katika mazingira ya kutatanisha, yanayohusishwa na imani za kishirikina.Akiwa katika mkutano huo na wananchi kwenye Uwanja wa Turbo wilayani humo, ghafla ilisikika milipuko ya mabomu ya machozi jirani, hali iliyowafanya wananchi kutawanyika na wengine kukimbilia eneo la tukio. Kwa mujibu wa Ofisa Habari wa Wizara ya Mambo ya Ndani, Akida Aboukar, baada ya wananchi hao kurudi kwenye Uwanja wa Turbo ili kuendelea na mkutano, walimkuta Mkuu wa Polisi Wilaya ya Njombe (OCD) ambaye jina lake halikuweza kupatikana kwa haraka, akimweleza Masauni kuwa walikuwa wakipambana na wezi wa bodaboda.Aboubakar alisema kauli hiyo ya OCD, iliwaudhi wananchi waliopiga kelele za kupinga na kumweleza Naibu Waziri kuwa amedanganywa na OCD. Wananchi hao walimweleza Naibu Waziri kuwa polisi walikuwa wakiwatawanya wananchi, waliokuwa wakitaka kumpiga na kumuua mama mmoja, aliyekamatwa akiwa na mtoto mdogo aliyekuwa akilia, kwa madai kuwa alitaka kumchinja. Wananchi hao walimweleza Masauni kuwa kama walikuwa wakipambana na wezi wa bodaboda, mbona walikuja uwanjani hapo bila kuwa na hiyo bodaboda wala mtuhumiwa.Baada ya mkanganyiko huo wa taarifa kutoka kwa polisi na wananchi, ndipo Masauni alisema kuwa atafuatilia ili kujua ukweli wa tukio hilo. Alisema endapo atabaini kuwa polisi walimdanganya, basi atachukua hatua dhidi ya OCD na Kaimu Kamanda Polisi Mkoa wa Njombe. Aboukar alisema baada ya mkutano huo na wananchi, Naibu Waziri pia angefanya mkutano na waganga wa jadi na kutembelea nyumba za kulala wageni. Wakati huo huo, Umoja wa Mataifa (UN) nchini umetuma salamu za rambi rambi kwa familia za watoto waliouawa kikatili katika wiki chache zilizopita wilayani Njombe.Katika taarifa yake kwa vyombo vya habari jana, UN ilisema kuwa mashambulizi na mauaji dhidi ya watoto hayakubaliki. UN ilisema kuwa watoto wana haki ya msingi ya kuwa salama na kulindwa dhidi ya vitendo vya kikatili ili wafurahie utoto wao na kufikia malengo yao kimaisha.  UN inaungana na Serikali ya Jamhuri ya Muungano wa Tanzania katika kulaani mauaji haya ya kinyama.UN tuko tayari kuunga mkono juhudi za Serikali katika kushughulikia suala hili, tunatoa wito kwa wadau wote kuunganisha nguvu ili kuhakikisha nyumba, shule na jumuiya zinakuwa mahali salama kwa watoto, alisema Mratibu Mkazi wa UN nchini Tanzania, Alvaro Rodriguez katika taarifa hiyo. Mwakilishi wa Shirika la Umoja wa Mataifa la Kuhudumia Watoto (Unicef) nchini Tanzania, Maniza Zaman, alisema kuwa watoto mahali pengi duniani, wamekuwa wahanga wa kila aina ya ukatili na unyonyaji. Alitoa wito kuwa mambo hayo lazima yakomeshwe.Zaman alisema kuwa hakuna aina yoyote ya ukatili au udhalilishaji dhidi ya watoto unaokubalika au kuruhusiwa kwa sababu yoyote ile na vitendo hivyo vinakiuka haki za msingi za binadamu. Katika hatua nyingine, vilio, majonzi na simanzi vilitawala wakati wa mazishi ya watoto watatu wa familia moja waliouawa kikatili wilayani humo. Akizungumza wakati wa mazishi ya watoto hao ambao ni marehemu, Godliver Mwenda aliyekuwa na umri wa miaka 11, Gasper Nziku (8) na Geribet Nziku (5), Masauni alisema kuwa Serikali inalaani mauaji hayo. Masauni alisema Serikali imejipanga kuhakikisha kuwa inayadhibiti na kuutokomeza mtandao huo, unaojihusisha na mauaji ya watoto.Alisema kuwa tukio hilo haliweze kupita tu kirahisi, bali serikali itachukua hatua dhidi ya wahusika ili iwe fundisho kwa wengine wenye roho za kinyama kama hizo. Baba mzazi wa marehemu hao, Danford Nziku, aliiomba serikali kuimarisha ulinzi katika kijiji chao na kuitaka iwasake na kuwatia mbaroni wahusika wa mauaji hayo.  Wanangu wamekufa wakiwa na umri mdogo na ndoto zao kuzimwa ghafla kutokana na kufanyiwa ukatili, naiomba Serikali kuimarisha ulinzi katika maeneo yetu, hivi sasa mimi na mke wangu tunaishi kwa hofu, alieleza Nziku. Kaimu Mganga Mfawidhi wa Hospitali ya Kibena, Barnabas Baraka, alisema kuwa vifo vya watoto hao vimetokana na kushambuliwa na vitu vizito na vyenye nchi kali kichwani na mmoja wa watoto hao alikatwa sikio lake la kulia.