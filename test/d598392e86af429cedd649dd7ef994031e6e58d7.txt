 WAZIRI wa Maliasili na Utalii, Dk Hamisi Kigwangalla ametengua uteuzi wa Wakurugenzi wa Bodi ya Utalii Tanzania (TTB) kwa kushindwa kutekeleza majukumu waliyopewa na serikali ya kutangaza vivutio vya utalii na kuhimiza uwekezaji.Aidha alisema kuhusu Mwenyekiti wa Bodi hiyo, yeye hana mamlaka na anaiachia mamlaka ya uteuzi kuamua. Waziri Dk Kigwangalla alitangaza uamuzi huo jana baada ya kutembelea Bodi ya TTB kuangalia utekelezaji wa maagizo na waliyopewa kuhusu kutangaza utalii wa nchi na vivutio vyake. Kuanzia leo natengua uteuzi wa wajumbe wa bodi, nitakuja kutangaza hapa wajumbe wapya ya bodi hii, wameshindwa kutekeleza maagizo ya serikali kuhusu kutangaza utalii na vivutio vyake,  alisema Kigwangalla.Alisema sekta ya utalii ni moja ya sekta nyeti zinazoiletea nchi maendeleo na kiuchumi lakini bodi hiyo imeshindwa kutekeleza wajibu wao na hivyo haiwezi kuendelea .  Sekta ya utalii nchini inaingiza nchi mapato inachangia zaidi ya Dola za Marekani bilioni 2.3 kwenye uchumi wa nchi na pia kwa fedha za kigeni asilimia 25 ya fedha hizo zinatoka kwenye sekta hii kwa mwaka,  alisema Dk Kigwangallah.Alisema kwa mujibu wa taarifa ya Benki ya Dunia, Sekta ya Utalii nchini ni eneo muhimu la kuingizia nchi mapato na benki hiyo inakisia kuwa ifikapo mwaka 2025 sekta hiyo ikitumiwa vizuri itaingiza nchi mapato ya karibu Dola za Marekani bilioni 16 kwa watalii milioni nane watakaozuru.Waziri Kigangwallah alisema mapato hayo yatakuwa ndoto kwa TTB ikiwa watashindwa kutekeleza maelekezo wapewayo sambamba na kufukia malengo waliyojiwekea. Katika hatua nyingine, Dk Kigwangallah ametoa siku saba kwa Mamlaka ya Hifadhi za Taifa (TANAPA), Hifadhi ya Bonde la Ngorongoro (NCAA),Wakala wa Huduma za Misitu Tanzania (TFS), na Mamlaka ya Wanyama Pori (TAWA) kukabidhi fedha zilizotengwa kwa ajili ya kufungua studio ya utalii.Agizo hilo limekuja baada ya Kaimu Mkurugenzi wa TTB, Geofrey Meena kumwambia Waziri kuwa studio hiyo haijaanza kama ilivyoagizwa kwenye Bodi ya TTB kutokana na taasisi hizo zilizoagizwa kutoa fedha kutofanya hivyo kwa wakati.Meena alisema gharama za kuanzisha studio hiyo ni Sh milioni 449 na fedha zilipaswa kutoka kwenye taasisi hizo kwa kuchangia asilimia 20 kwa taasisi za TTB, TFS na NCAA huku TANAPA akitakiwa kuchangia asilimia 30 na TAWA asilimia 10.Dk Kigwangallah alisema atachukua hatua kali iwapo viongozi wa taasisi hizo watashindwa kutekeleza wajibu wao kwa wakati na kushindwa kuanza kwa chombo hicho. Maagizo mengine ya Waziri Kigwangalla ni kuteua balozi wa Heshima wa kutangaza utalii na vivutio vyake.