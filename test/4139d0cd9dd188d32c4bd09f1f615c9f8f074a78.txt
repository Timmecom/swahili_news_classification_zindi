 WAKULIMA waliojiunga na Mfuko wa Taifa wa Bima ya Afya (NHIF), kupitia mpango wa Ushirika Afya wamepongeza mpango huo na kueleza wanavyonufaika na huduma za matibabu kwa kuchangia Sh 76,800 mwaka.Wakizungumza kwa nyakati tofauti na HabariLeo, wamesema kuwa kwa sasa wana uwezo wa kupanga mipango ya maendeleo yao kutokana na kuwa na uhakika wa kupata huduma za matibabu wakati wowote. Tunapata huduma kwa kutumia kadi zetu za matibabu bila kulipa fedha yoyote zaidi ya kuchangia 76,800 kwa mwaka, ambayo haiwezi kulingana na gharama kubwa za matibabu endapo nitalipa kwa fedha taslimu kila ninapougua,  alisema Nyanda Nkwabi wa kijiji cha Olowa wilayani Kahama. Alisema tangu mpango huo uzinduliwe rasmi na Wairi Mkuu Kasim Majaliwa mwaka jana umekuwa na manufaa kwa familia nyingi ambazo zimejiunga.Mkazi mwingine wa wilayani Newala Mkoa wa Mtwara, Elias Silima alieleza namna alivyoshuhudia wakulima waliojiunga na mfuko wakinufaika na huduma. Kwa gharama hizo kwa mwaka ni sawa na mkulima kuuza jogoo wake watano na hivyo kupata tiba kwa mwaka mzima. Bei ya jogoo mmoja wa kienyeji anathamani ya shilingi kati ya elfu 15 na elfu 20.Kwa upande wa wananchi Mkoani Simiyu, wamepongeza jitihada kubwa zinazofanywa na mfuko katika kuhakikisha wanawafikia wananchi katika ngazi zote hata huko waliko vijijini.  Kwa hatua ya kutufikia hata sisi huku vijijini tunapongeza hatua hii na tunaona hata tunapokwenda kwenye vituo tunapata huduma zote,  alisema Mayunga Ngasa mkazi wa Bariadi. Akizungumzia mpango wa kuwafikia wananchi katika maeneo yao, Meneja Uhusiano wa mfuko, Angela Mziray alisema kuwa mfuko umejipanga kufika katika maeneo yote na tayari kampeni inaendelea katika mikoa mbalimbali.