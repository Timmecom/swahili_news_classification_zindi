 MKUU wa Wilaya ya Shinyanga, Jasinta Mboneko amemjia juu mkandarasi wa miradi ya umeme vijijini mkoani Shinyanga, Kampuni ya Angelique International ya India kutokana na kusuasua katika kutekeleza mradi huo. Kutokana na hilo, ameuagiza uongozi wa Shirika la Umeme Tanzania (Tanesco) mkoa wa Shinyanga kuhakikisha inampata mkandarasi huyo na kumfikisha kwake haraka ili kujibu tuhuma za kuzembea katika mradi huo. Akizungumza jana ofisini kwake mjini hapa, Jasinta alieleza kuwa kampuni hiyo imeshindwa kufanya kazi yake kwa ufanisi tangu ilipokabidhiwa mradi huo wa kusambaza umeme kupitia Wakala wa Umeme Vijijini (REA). Tunaishukuru serikali kwa kutuletea mradi huo wa umeme vijijini. Lakini kampuni iliyopewa kazi ya ukandarasi, Kampuni ya Angelique International ya India inasuasua katika kutekeleza kazi iliyopewa,  alisema Mkuu wa Wilaya mbele ya maofisa wa Tanesco wakiongozwa na Meneja wa Mkoa, Fedgrace Shuma. Alisema kampuni hiyo ilitakiwa kukamilisha kazi zake Juni mwaka huu, lakini hadi sasa imetekeleza mradi katika vijiji 13 tu kati ya 50 vya Wilaya ya Shinyanga, wakati ikiwa imeanza kazi Mei mwaka jana, takriban mwaka sasa.Akizungumzia agizo hilo la Jasinta, Meneja wa Tanesco Mkoa, Fedgrace Shuma alikiri ofisi yake kupewa maagizo na mkuu wa wilaya na tayari imeanza kuyatekeleza kwa kuiandikia barua kampuni hiyo ya India kuiarifu wito huo.  Ni kweli tumepata maagizo na tayari tumewaandikia barua kampuni hiyo ya India, kwa sababu ni kweli mradi huo umekuwa unasuasua,  alisema Meneja wa Tanesco Mkoa wa Shinyanga. Kwa mujibu wake, Kampuni ya Angelique International imepewa kandarasi katika mikoa ya Shinyanga na Manyara, na kwa mkoa wa Shinyanga unahusisha upelekaji wa umeme katika vijiji 135 kwa gharama ya Sh bilioni 34. Shuma alisema kampuni hiyo ilianza kazi Mei mwaka jana, na hadi sasa ikiwa ni mwaka mmoja, imetekeleza kazi zake katika vijiji 30 tu vya Mkoa wa Shinyanga. Serikali kupitia REA inatekeleza miradi ya usambazaji umeme (REA Awamu ya Tatu) katika mikoa ya Tanzania Bara, ambayo itakamilisha upelekaji umeme katika vijiji vyote vya Tanzania Bara ifikapo mwakani. Akiwasilisha hotuba yake ya bajeti bungeni wiki hii, Waziri wa Nishati, Dk Medard Kalemani alisema katika kipindi cha kuanzia Januari, 2016 hadi kufikia Mei, 2019 jumla ya vijiji vipya vilivyoongezeka kwa kuunganishiwa umeme kupitia REA ni 5,109 zaidi ya vijiji 2,018 vilivyokuwa na umeme hadi Desemba 2015, hivyo kufikisha vijiji 7,127.  Mzunguko wa kwanza wa mradi huu utakapokamilika mwezi Juni, 2020 jumla ya vijiji 10,278 vitakuwa vimeunganishiwa umeme kati ya vijiji 12,268 sawa na asilimia 84 ya vijiji vyote Tanzania Bara,  alisema Dk Kalemani. Dk Kalemani alisema vijiji 1,990 vitakavyobaki sawa na asilimia 16 ya vijiji vyote vitaanza kupelekewa umeme kuanzia Julai 2020 na kukamilika ifikapo Juni 2021 na kuifanya Tanzania kufikisha miundombinu ya umeme katika vijiji vyote Tanzania Bara.