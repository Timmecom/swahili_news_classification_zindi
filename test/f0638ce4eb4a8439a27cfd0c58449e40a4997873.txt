 YANGA yaanza kwa kupapaswa! Hivyo ndivyo unaweza kusema kutokana na usemi wa msemaji wa Ruvu Shooting, Masau Bwire kutamba kabla ya timu yake kukabiliana na Yanga kuwa: Wataanza kuipapasa Yanga katika Ligi Kuu Tanzania Bara.Ruvu Shooting ni kweli imetimiza ahadi yao baada ya jana kuifunga Yanga kwa bao 1-0 katika mchezo wa ligi hiyo uliofanyika kwenye Uwanja wa Uhuru jijini Dar es Salaam.Bao lililowalaza Yanga lilifungwa katika dakika ya 20 lililofungwa na Sadat Mohamed baada ya kupata pasi ndefu iliyopigwa na Said Dilunga, na bao hilo lilidumu kwa takribani dakika 70 bila ya kurejeshwa.Yanga ndio wawakilishi pekee wa Tanzania katika michuano ya Ligi ya Mabingwa wa Afrika, baada ya kutolewa kwa Simba, ambao msimu uliopita walicheza robo fainali ya michuano hiyo.Yanga imetinga raundi ya kwanza ya michuano hiyo baada ya Jumamosi kuifunga Township Rollers ya Botswana kwa bao 1-0 na sasa itacheza dhidi ya Zesco ya Zambia katika raundi hiyo.Yanga dakika 14 za kwanza ilifanikiwa kutengeneza nafasi mbili za kufunga, lakini ilishindwa kuzitumia, ambapo katika dakika ya kwanza, Patrick Sibomana alipata nafasi nzuri, lakini alipaisha mpira wakati katika dakika ya tano Papy Tshishimbi alishindwa kufunga.Tshishimbi alishindwa kufunga tena baada ya shuti lake kupanguliwa na kipa, Bidii Hussein kabla ya mabeki kuokoa kabisa.Tshishimbi alishindwa kufunga tena licha ya kupata nafasi katika dakika ya 27 baada ya kupokea pasi safi kutoka kwa Sibomana, lakini kichwa chake kilishindwa kulenga lango na mpira kutoka nje.Yanga walitawala zaidi kipindi cha kwanza, lakini walishindwa kufunga na kipindi cha pili kilipoanza Ruvu Shooting walifanikiwa kuutumbukiza mpira wavuni, lakini lakini mwamuzi alikataa bao akidai mfungaji alikuwa ameotea.Kwa muda mwingi wa mchezo, Ruvu Shooting ilikuwa ikicheza kwa kuzuia na kufanya mashambulizi ya kushtukiza mara wanapopata nafasi.Dakika ya 70, Yanga walifanya jaribio jingine la kufunga lakini Tshishimbi licha ya kuwa katika nafasi nzuri, alishindwa kufunga baada ya kipa wa Ruvu Shooting, Hussein kuokoa.Ushindi huo unaifanya Ruvu Shooting kuvunja ubabe wa Yanga baada ya kutamba michezo 18 kila walipokutana na Ruvu, lakini jana walishindwa kuendeleza umwamba huo.Vikosi vilikuwa: Yanga: Farouk Shikalo, Mustafa Selemani, Ali Karim, Kelvin Yondan, Lamine Moro, Papy Tshishimbi, Juma Balinya/Balama Mapinduzi, Feisali Salum, David Molinga, Sadney Khoetage/Maybin Kalengo na Patrick Sobomana/ Ngassa.Ruvu Shooting: Bidii Hussein, Omary Kindamba, Kassim Simbaulanga, Santos Mazengo, Rajabu Zahiri, Baraka Mtuwi, Edward Christopher/Abdereheman Mussad, Shaban Msala, Said Dilunga, Sadat Mohamed/Mosses Shaban na Emmanuel Martin.