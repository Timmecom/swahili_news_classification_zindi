 BAADA ya Rais John Magufuli kutajwa hivi karibuni na Jarida la Mtandaoni la Africa54, kushika nafasi ya pili kati ya marais bora watano Afrika mwaka 2018 kutokana na utendaji kazi wake, Mtandao wa answersafrica.com, nao umemtaja Magufuli kuongoza miongoni mwa marais wasomi zaidi Afrika.Kabla ya kumtaja Rais Magufuli kushika nafasi ya kwanza, kati ya marais hao wasomi kwa ubobezi wake kwenye Sayansi ya Kemia, mtandao huo ulianza kwa kumnukuu Mwanafalsafa nguli Plato, anayeamini kuwa akili na elimu ni mambo muhimu katika uongozi bora. Kwa mujibu wa answersafrica. com, Plato anaamini kuwa kiongozi msomi ana nafasi ya kufanya vizuri zaidi katika uongozi wake, ikilinganishwa na yule ambaye hana elimu.Mtandao huo unaeleza kuwa japo nchi nyingi za Afrika, zinahesabika kuwa hazijaendelea pamoja na kuwa na kiwango cha elimu ya wastani, lakini dunia imeshuhudia viongozi wasomi zaidi duniani wanatoka Afrika. Kutokana na Bara hilo kuwa na orodha ndefu ya marais wasomi katika nyakati tofauti, katika matokeo ya utafiti wao hivi punde, umemtaja Rais Magufuli kuwa ndiye Rais anayeongoza miongoni mwa marais wasomi zaidi Afrika kwa sasa.Answersafrica.com unasema kuwa mara baada kuingia madarakani mwaka 2015, Rais Magufuli alipewa jina la utani la  Tingatinga  kutokana na utendaji kazi wake, ulioleta mabadiliko muhimu katika sekta mbalimbali, ikiwemo sekta ya nishati. Kwa mujibu wa mtandao huo, usomi wa Rais Magufuli unatokana na ukweli kwamba ana elimu ya Shahada ya kwanza ya Sayansi ya Kemia, Shahada ya Uzamili ya Sayansi ya Kemia na Shahada ya Uzamivu ya Sayansi ya Kemia, zote kutoka Chuo Kikuu cha Dar es Salaam.Marais wengine wanaomfuatia Rais Magufuli kielimu, kwa mujibu wa mtandao huo, ni Mfalme Mohammed VI wa Morocco mwenye Shahada ya Sheria kutoka Chuo Kikuu cha Mohammed V huko Agdal, Shahada ya Uzamivu wa Sheria kutoka Chuo Kikuu cha Nice Sophia Antipolis Ufaransa na Diploma ya Sheria ya Umma na Elimu ya Cheti ya Sayansi ya Jamii. Baada ya Mfalme Mohammed VI wa Morocco, anayeshika nafasi ya tatu kwa elimu ni Rais Peter Mutharika wa Malawi.Mtandao huo umemtaja Mutharika kuwa na elimu ya Shahada ya Sheria kutoka Chuo Kikuu cha London, Shahada ya Uzamili wa Sheria kutoka Chuo Kikuu cha Yale na Shahada ya Uzamivu wa Sayansi ya Sheria kutoka Chuo Kikuu cha Yale. Kwa mujibu wa answersafrica. com, Rais anayefuatia kielimu ni Alassane Ouattara wa Ivory Coast mwenye Shahada ya Sayansi kutoka Chuo Kikuu cha Drexel huko Philadelphia, Shahada ya Uzamili ya Uchumi kutoka Chuo Kikuu cha Pennslyvania na Shahada ya Uzamivu ya Uchumi kutoka Chuo Kikuu cha Pennslyvania.Anayeshika nafasi ya tano kielimu ni Rais Mulatu Teshome wa Ethiopia mwenye Shahada ya Falsafa ya Uchumi wa Siasa kutoka Chuo Kikuu cha Peking nchini China, Shahada ya Uzamili ya Sheria na Diplomasia kutoka Shule ya Sheria na Diplomasia ya Chuo Kikuu cha Tufts na Shahada ya Uzamivu ya Sheria za Kimataifa kutoka Chuo Kikuu cha Peking. Mtandao huo umemtaja Rais Ameenah Gurib wa Mauritius, kushika nafasi ya sita kielimu kwa kuwa na Shahada ya Sayansi (Kemia) kutoka Chuo Kikuu cha Surrey na Shahada ya Uzamivu ya Kemia hai (Organic Chemistry) kutoka Chuo Kikuu cha Exeter Uingereza.Rais mwingine aliyetajwa kuwa na elimu kubwa na anayeshika nafasi ya saba Afrika ni Ibrahim Keita wa Mali, ambaye ameelezwa kuwa na Shahada tatu ambazo ni Shahada za Siasa ya Uhusiano ya Kimataifa, Historia na Sayansi ya Jamii na Shahada ya Sayansi ya Jamii na Mahusiano ya Kimataifa. Kwa mujibu wa Mtandao huo, Rais Faure Gnassingbe wa Togo mwenye Shahada ya Usimamizi wa Fedha kutoka Chuo Kikuu cha Sorbonne Ufaransa na Shahada ya Uzamili ya Utawala wa Biashara kutoka Chuo Kikuu cha George Washington Marekani, anashika nafasi ya nane kielimu.Rais wa Liberia, George Weah anashika nafasi ya tisa na ana Shahada ya Usimamizi wa Michezo kutoka Chuo Kikuu cha Parkwood Uingereza, Shahada ya Utawala wa Biashara kutoka Chuo Kikuu cha Devry Miami na Shahada ya Uzamili ya Utawala kutoka Shule ya Utawala ya Keller. Mtandao huo umemtaja Rais anayeshika nafasi ya kumi kielimu Afrika ni Hage Geingob wa Namibia, mwenye Shahada ya Sanaa kutoka Chuo Kikuu cha Fordham Marekani na Shahada ya Uzamili ya Mahusiano ya Kimataifa nchini Marekani.