 WANAFUNZI 85,305 wa darasa la kwanza wameandikishwa mkoani Morogoro hadi kufikia Septemba 30, mwaka huu sawa na asilimia 98.32 ya wanafunzi waliotarajiwa kuandikishwa.Kati ya wanafunzi hao 85,305, wavulana ni 42,903 na wasichana 42,423, wakati wanafunzi waliotarajiwa kuandikishwa walikuwa 77,450, wakiwamo wavulana 36,800 na wasichana 38,855. Ofisa Elimu Mkoa, Joyce Baravuga alibainisha hayo katika taarifa yake ya hali ya elimu kimkoa katika kikao cha wadau wa elimu kilichofanyika hivi karibuni chini ya Mkuu wa Mkoa, Dk Stephen Kebwe.Baravuga alisema kwa elimu ya awali hadi kufikia mwezi huo, jumla ya wanafunzi 73,259 miongoni mwao wavulana 37,302 na wasichana 35,914 waliandikishwa, kati ya wanafunzi 66,978 wakiwamo wavulana 32,819 na wasichana 34,020 waliotarajiwa sawa na asilimia 98.6.Wakati huo huo, Mkuu wa Wilaya ya Ulanga, Ngollo Malenya amewataka wananchi wa wilaya hiyo kushirikiana katika ujenzi wa vyumba vya madarasa na maabara ili wanafunzi wanufaike kwa kupata elimu iliyo bora. Kwa mujibu wa taarifa iliyotolewa Ofisa Elimu Mkoa, Halmashauri ya Wilaya ya Ulanga ina mahitaji ya vyumba vya madarasa 55, vilivyopo ni 37, upungufu 18 na haijakamilisha maboma 21 ikiwa imepangiwa wanafunzi wa kidato cha kwanza 2,733.Katika mikutano yake na wananchi wa kata na tarafa zilizopo wilayani humo, DC Malenya aliwataka viongozi wa kata, vijiji na vitongoji kuitisha mikutano kwa lengo la kuhamasisha wananchi washiriki kuchangia maendeleo ukiwemo ujenzi wa vyumba vya madarasa na maabara kwa ajili ya manufaa ya kizazi cha sasa na cha baadaye. Pia aliwataka kuwashirikisha wananchi katika shughuli mbalimbali za maendeleo ya vijiji kwa kufyatua matofali, kusomba mchanga, mawe katika kumalizia ujenzi wa vyumba vya madarasa kwa shule za sekondari, na uchangiaji wa bima ya afya (CHF) iliyoboreshwa. Shughuli za maendeleo hazina chama, sasa naombeni tumuunge mkono Rais wetu anafanya maendeleo bila kujali itikadi ya chama chochote, kabila wala rangi na ndiyo maana tunapata maendeleo mazuri na kwa wakati,  alisema. Mkuu huyo wa wilaya aliwataka viongozi kushirikiana kwa pamoja ili kuijenga Ulanga mpya yenye mafanikio na kuacha maneno ambayo hayataifikisha Ulanga mahali sahihi kimaendeleo.