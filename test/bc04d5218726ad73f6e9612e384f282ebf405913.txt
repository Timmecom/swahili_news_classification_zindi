 VINARA wa Ligi Kuu Tanzania Bara, Yanga wamerejea kwenye ushindi na kuendelea kujikita kileleni mwa msimamo wa ligi hiyo baada ya ushindi wa mabao 2-0 dhidi ya African Lyon kwenye Uwanja wa CCM Kirumba jana.Ushindi huo umewafanya Yanga kusahihisha makosa baada ya kupoteza pointi nne katika michezo wiwili iliyopita ya ligi hiyo na sasa wamefikisha pointi 71 baada ya kucheza michezo 30. Katika mchezo huo ambao Yanga ndio ilikuwa mwenyeji, mshambuliaji wa kimataifa wa Congo, Heritier Makambo ndiye aliyekuwa shujaa kwa kufunga mabao yote mawili moja katika dakika ya 5 na lingine dakika ya 31 akitumia vyema udhaifu wa safu ya ulinzi ya wapinzani wao.Mabao hayo yamemfanya Makambo kufikisha mabao 14 na kuendelea kutia presha kwa wanaongoza kwenye mbio ufungaji ambao ni Salum Ayee kutoka Mwadui FC mwenye mabao 16 na Mshambuliaji wa Simba Meddier Kagere anayeshika nafasi ya pili kwa kupachika mabao 15.Mchezo huo ulianza kwa kasi kubwa huku Yanga wakionekana kuwa na uchu na Makambo akaifungia bao la kuongoza kwa shuti kali lililomshinda kipa Kasembo baada kuwahadaa walinzi wa Lyon walikuwa wakimchunga mshambuliaji huyo wakati wote.Baada ya bao hilo Lyon wakacharuka kuanza kushambulia kwa kushtukiza lakini hata hivyo Yanga walionekana kuwa bora kwa kutumia uzoefu wao na kutibua mipango ya wapinzani wao kwa kutawala mchezo huo hasa kwenye eneo la katikati lilokuwa likiongozwa na Haruna Moshi  Boban  aliyeonekana kuwa hatari kwa kutoa pasi hatari kwenye mchezo huo. Makambo alifunga bao lake la pili akiunganisha kwa kichwa mpira wa faulo uliopigwa na Boban. Matokeo hayo yamezidi kuididimiza Lyon kwani sasa hakuna ubishi uwezekano wake wa kubaki Ligi Kuu ni mdogo.