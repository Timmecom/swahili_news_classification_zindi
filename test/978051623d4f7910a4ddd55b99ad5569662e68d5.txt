 MRADI wa Uboreshaji wa Bandari ya Dar es Salaam (DMGP) ambao ni pamoja na kuongeza kina cha maji na ujenzi wa gati mpya saba kwa ajili ya kuhudumia meli kubwa na ndogo, umefikia asilimia 50 ya ujenzi, huku ukitegemewa kupokea meli yenye urefu wa mita 305 baada ya kukamilika kwake.Akizungumzia mradi huo, Mkurugenzi Mkuu wa Mamlaka ya Usimamizi wa Bandari (TPA), Deusdedit Kakoko alisema mradi huo unatekelezwa kwa awamu mbili. Awamu ya Kwanza inahusu maboresho ya gati namba 1 hadi namba 7, sambamba na ujenzi wa gati jipya kwa ajili ya kuhudumia meli za magari (RoRo Berth).Mradi huo unategemea kukamilika Juni mwaka huu na unatekelezwa na mkandarasi, Kampuni ya M/s China Habour Engineering iliyoingia mkataba Juni 10, 2017 kwa kipindi cha miaka mitatu wa gharama ya zaidi ya Sh bilioni 330. Ujenzi wa gati jipya kwa ajili ya meli za magari unajengwa eneo la Gerezani Creek. Awamu ya pili ya mradi inahusu kuongeza kina na upana wa lango la kuingilia na kugeuzia meli na kazi hizo zimepangwa kufanya bila kuathiri huduma za bandari zinazoendelea sasa bandarini hapo.Akizungumzia mradi huo, ulioibuliwa katika Mpango Kabambe wa TPA wa Miaka 20 kuanzia 2009-2028, Kakoko alisema mwaka 2013 walianzisha upembuzi yakinifu wa kuangalia jinsi ya kuboresha ufanisi katika bandari hiyo na kuona ipo haja ya kuimarisha gati na kuongeza kina cha maji.  Tuliona ufanisi wa bandari yetu lazima tufanye maboresho ili meli kubwa ziweze kutia nanga na kuongeza gati kwa ajili ya kuhudumia meli nyingi kwa wakati mmoja, hii italeta tija na kuongeza mapato,  alisema Kakoko.Alisema kazi ya ujenzi wa gati ilishaanza na kwamba gati namba 1 imeshakamilika tangu Desemba mwaka jana. Kazi iliyofanywa sasa ni kuongeza eneo la kupakua mizigo na kuongeza kina cha maji hadi kufikia mita 14.5. Kuhusu ujenzi wa gati namba 2 hadi namba 4, ujenzi wake unaendelea na utakakamilika na kukabidhiwa Julai mwaka huu.Ujenzi wa gati namba 5 hadi 7, mkandarasi anaendelea na usanifu wa kina ambapo ujenzi unatarajiwa kuanza Novemba mwaka huu. Alisema baada ya kukamilika kwa awamu zote za mradi huo wa DMGP, Bandari ya Dar es Salaam itakuwa na uwezo mkubwa wa kuhudumia meli kubwa zaidi na za kisasa. Inatarajiwa baada ya mradi huo mkubwa kukamilika, bandari hiyo itakuwa na uwezo wa kuhudumia meli kubwa zenye urefu wa mita 305 na zenye uwezo wa kubeba makontena (TEUs) kati ya 7,000 hadi 8,000.Aidha, bandari itaongeza uwezo wa kuhudumia shehena ya mizigo kutoka uwezo wa sasa wa kuhudumia tani milioni 16 hadi kufikia tani milioni 28 hadi 30 kwa mwaka sambamba na kuongezeka kwa mapato. Awali, bandari hiyo kabla ya kupanuliwa, ilikuwa na uwezo wa kuhudumia shehena kiwango cha juu cha tani milioni 13.5 mwaka 2015, kisha mwaka 2017 walihudumia tani milioni 16.2 .Akizungumzia Mradi wa Bandari ya Mtwara, Kakoko alisema mradi huo ni upanuzi wa gati. Ulianza Mei mwaka 2017 na utakamilika Agosti mwaka huu huku jumla ya gharama ikiwa ni Sh bilioni 137.4. Alisema kazi inayoendelea hivi sasa ni ushindiliaji wa eneo la mradi, kuandaa nondo na uchimbaji ili kuongeza kina cha maji.