 WAZIRI wa Viwanda, Biashara, na Uwekezaji, Charles Mwijage leo anazindua Tamasha la Mwanamke Mjasiriamali Tanzania (MOWE) kutambulisha ubunifu, utaaluma na ufundi wa kutengeneza bidhaa za mikono.Tamasha hilo la siku sita linalofanyika Viwanja vya Nyerere Square, jijini Dodoma linalenga kutambulisha bidhaa zinazotengenezwa na wanawake wajasirimali 250 kutoka mikoa mbalimbali na Jumuiya ya Afrika Mashariki (EAC).Mwenyekiti wa Tamasha la Mwanamke Mjasiliamali (MOWE), Louis Kiluwa amesema tamasha hilo linafanyika kwa mara ya kwanza mkoani hapo katika miaka 12 ya uhai wake tangu kuanzishwa rasmi mwaka 2006.Amesema, tamasha hilo linafanyika kwa mara ya kwanza hapo kuunga mkono juhudi za Rais John Magufuli za kuhamishia makao makuu ya serikali jijini hapo na kuwapa fursa wananchi kupata uzoefu wa kutengeneza bidhaa.Kiluwa amesema, pia waliamua kuleta tamasha hilo mkoani humo ili kuwapa hamasa wajasirimali wa jiji hilo ambao bidhaa zao zina sifa kubwa ya kuwa za asili na hazichakachuliwi hivyo wanataka wazitambulishe kwa wadau.Alisema lengo pia ni kuwakutanisha na wajasiriamali wa maeneo mengine waliopata mafunzo ya kutengeneza bidhaa kutoka Shirika la Kazi Duniani (ILO) walioboresha bidhaa zao na wamepata mafanikio makubwa yakiwemo ya kusomesha watoto na kuendesha maisha ya familia zao.Alisema tofauti na matamasha mengine, katika tamasha hilo wanaruhisiwa pia wanaume kufika kuonesha bidhaa zao kwa niaba ya wanawake zao, lengo likiwa ni kuhakikisha wakazi wa jiji hilo wanapata bidhaa hizo.Alisema tamasha hilo linaloandaliwa kwa ushirikiano na wawakilishi wa vikundi vya wajasiriamali 20 na kutoka taasisi za serikali, linalenga kuonesha vipaji vya wajasiriamali na kwamba hata wasipowezeshwa wanaweza.Amesema kuonesha umuhimu wa tamasha hilo pia wamezialika taasisi za serikali, Shirika la Viwango Nchini (TBS) ambalo wajibu wake ni kuangalia viwango vya bidhaa na kushauri namna bidhaa zinazotakiwa kuwa bora.Mkuu wa Kitengo cha Uhusiano TBS, Rhoida Andusamile amesema wao siku zote wapo pamoja na wajasiriamali katika kuhakikisha kwamba bidhaa zao zinakuwa bora na za viwango bora kwa matumizi ya binadamu.Mmoja wa washiriki anayeuza mikoba, viatu na manukato, Sia Lekule alisema anafurahia kushiriki maonesho haya kwa mara ya pili ambayo sasa kutokana na Dodoma kuwa ni makao makuu ya nchi, watu wameongezeka.Mjasiriamali mwingine wa bidhaa za Mlonge, Leah Mosses alisifia kufanyika maonesho hayo jijini hapo akisema wanakusudia kutoa huduma na kuuza bidhaa bora kwa wakazi wa jiji hilo badala ya kuzifuata Dar es Salaam.Tamasha hilo la siku sita, linalenga kuwapa fursa wakazi wa Dodoma kufika na kujifunza utengenezaji wa bidhaa kutoka maeneo mbalimbali nchini.