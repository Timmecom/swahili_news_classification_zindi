 YANGA imeendelea kupoteza pointi mbili baada ya jana kutoka suluhu na Singida United, katika mchezo wa Ligi Kuu Tanzania Bara kwenye Uwanja wa Namfua mjini Singida.Huu ni mchezo wa pili mfululizo kwa Yanga kupoteza pointi mbili baada ya kutoka sare ya kufungana bao 1-1 na Coastal Union katika mchezo mwingine wa ligi hiyo uliofanyika Jumamosi iliyopita kwenye Uwanja wa Mkwakwani mjini Tanga.Kabla ya sare hiyo ya Tanga, Yanga ilipokea kipigo cha kwanza tangu kuanza kwa ligi hii, baada ya kufungwa 1-0 na Stand United katika mchezo uliopigwa kwenye Uwanja wa Kambarage mjini Shinyanga.Katika mchezo huo wa jana, timu hizo zilishambuliana kwa zamu huku Yanga wakikosa mabao kadhaa baada ya washambuliaji wake kutokuwa makini walipolikaribia lango la wapinzani wao.Kwa matokeo hayo, Yanga sasa imefikisha pointi 55 baada ya kucheza mechi 22 huku Azam FC, ambayo jana usiku ilitarajia kucheza dhidi ya Alliance FC kwenye Uwanja wa Azam Complex, kabla ya mchezo huo ilikuwa katika nafasi ya pili kwa pointi 47 baada ya mechi 20.Huo unakuwa mchezo wa tatu mfululizo wa Ligi Kuu, Yanga ikicheza bila kushinda baada ya kufungwa 1-0 na Stand United Shinyanga na kutoa sare ya 1-1 na Coastal Union Tanga, baada ya mwanzo mzuri katika mzunguko wa kwanza ikiongoza kwa tofauti ya hadi pointi tisa.Katika mchezo huo, timu hizo zilishambuliana kwa zamu, lakini washambuliaji wake walikosa umakini walipolikaribia lango la wapinzani na kushindwa kujaza mpira wavuni.Mshambuliaji wa Yanga, Heritier Makambo aliendelea kushindwa kufunga baada ya kucheza chini ya kiwango tangu arejee kutoka kwao Jamhuri ya Kidemokrasia ya Congo hivi karibuni.Nahodha Ibrahim Ajibu alianzia benchi kabla ya kuingia kipindi cha pili, lakini naye kwa mara nyingine hakuwa na mchezo mzuri, huku kocha Mwinyi Zahera akimuanzisha chipukizi Gustavo Simon katika mechi hiyo iliyochezwa katika mvua kubwa dakika 15 za mwisho za mchezo huo.Katika mechi zingine leo, Tanzania Prisons iliibuka na ushindi wa mabao 2-1 dhidi ya Mbao FC kwenye Uwanja wa Sokoine jijini Mbeya, huku Kagera Sugar ikilambwa 1-0 na Mbeya City kwenye Uwanja wa Kaitaba, Bukoba, Stand United ilishinda 2-0 dhidi ya Ndanda FC Uwanja wa Kambarage, Shinyanga.Katika mechi zingine jana, Lipuli FC ya Iringa iliifunga KMC bao 1-0 kwenye Uwanja wa Kumbukumbu ya Samora mjini Iringa, na JKT Tanzania ilishinda 3-1 dhidi ya Biashara United kwenye Uwanja wa Meja Isamuhyo, Mbweni, Dar es Salaam.