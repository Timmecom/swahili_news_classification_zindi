 KOCHA Mkuu wa Yanga, Mwinyi Zahera amesema mshambuliaji wake raia wa Namibia, Sadney Urikhob huwenda akaukosa mchezo wao wa Kombe la Shirikisho Afrika dhidi ya Pyramids ya Misri unaotarajiwa kuchezwa kesho kwenye Uwanja wa CCM Kirumba jijini hapa.Akizungumza na gazeti hili wakati wa mazoezi yao kwenye Uwanja wa CCM Kirumba jana, Zahera alisema Urikhob aliumia kifundo cha mguu katika mchezo wao wa Ligi Kuu dhidi ya Mbao FC uliochezwa mwanzoni mwa wiki hii ambapo Yanga ilishinda kwa bao 1-0.Alisema wachezaji wengine watakaokosa mchezo huo ni David Molinga ambae kibali chake cha Caf kimechelewa kufika na Maldin Kalengo aliyeumia kwenye mchezo wao wa kirafiki dhidi ya Pamba SC uliochezwa juzi kwenye uwanja wa CCM Kirumba. Zahera alisema kuumia kwa Kalengo kumemuumiza kutokana na mchezaji huyo kuwa na kasi nzuri na kuwa mpambanaji.  Tumerekebisha safu yetu ya ushambuliaji hivyo naahidi tutatumia kila nafasi yetu tutakayoipata,   alisema Zahera.Zahera alisema maandalizi yao kiujumla yako vizuri. Mechi hiyo ni ya kwanza ya mtoano katika michuano hiyo ambapo Yanga inahitaji kushinda ili kujiwekea mazingira mazuri katika mechi ya marudiano itakayofanyika ugenini, Cairo. Timu itakayoshinda mechi hizo itafuzu hatua ya makundi ya michuano hiyo.