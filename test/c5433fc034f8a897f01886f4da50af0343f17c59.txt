 KOCHA wa Simba, Patrick Aussems amesema ameridhishwa na kiwango kilichooneshwa na wachezaji wake licha ya kutoka suluhu kwenye mchezo wa juzi dhidi ya TP Mazembe ya Congo kwenye Uwanja wa Taifa Dar es Salaam.Mchezo huo wa kwanza wa robo fainali ya Ligi ya Mabingwa wa Afrika, na hivyo Simba kuwa na kibarua kigumu cha kufanya katika mchezo wa marudiano utakaofanyika Lubumbashi wikiendi hii.Huo ni mchezo wa kwanza kwa mabingwa hao watetezi wa Ligi Kuu Tanzania Bara kushindwa kupata ushindi wa pointi tatu kwenye uwanja huo, baada ya kushinda mechi zake zote za awali na zile za makundi za michuano hiyo, walizocheza kwenye uwanja huo.Matokeo hayo ni furaha kwa Mazembe ambao wanarekodi nzuri ya kutumia vyema uwanja wao wa nyumbani hali inayowaweka Simba kuwa mguu mmoja ndani na mwingine nje na hatma yao ya kuendelea au kutoendelea kubaki Lubumbashi, Congo katika mchezo wa marudiano.Akizungumza baada ya kukamilika kwa mchezo huo Aussems alisema wachezaji wa timu hiyo walicheza vizuri na kuridhishwa na kiwango kilichooneshwa, huku akijipa matumaini kuwa timu yake bado ina nafasi ya kufanya vizuri. Licha ya kutoka suluhu nimeridhishwa na kiwango kilichooneshwa na wachezaji wangu, walitengeneza nafasi nyingi lakini walishindwa kutumia, kufanya makosa kwa mchezaji ni kawaida kwenye mchezo hata sisi makocha wakati mwingine tunafanya makosa nitaongea nao na kulifanyia kazi kabla ya mechi ya marudiano,  alisema Aussems.Kwa upande wake kocha wa TP Mazembe ambaye ni mchezaji wa zamani wa timu hiyo, Mihayo Kazembe alisema wamepata ushindani mkubwa kutoka Simba hali ambayo hawakutegemae kulingana na rekodi zao za michezo ya nyuma waliyocheza na Simba.Simba ilifungwa mara mbili, nyumbani na ugenini katika michuano hiyo ya Ligi ya Mabingwa wa Afrika mwaka 2011.Alisema ushindani ulikuwa mkubwa kila timu ilicheza vizuri walitengeneza nafasi za kupata mabao, lakini walikosa umakini wa kuzitumia vizuri nafasi hizo.