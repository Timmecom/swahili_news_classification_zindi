 MKUU wa Wilaya ya Dodoma Mjini, Patrobas Katambi amesema serikali itaendelea kuwaenzi wazee kutokana na kutoa mchango mkubwa katika ujenzi wa taifa hata amani na utulivu uliopo ni kwa sababu ya miongozo yao.Alisema hayo juzi mjini hapa wakati wa uzinduzi wa baraza la wazee wa Jiji la Dodoma uliofanyika katika ukumbi wa Jiji. Alisema kama serikali inatambua mchango mkubwa wa wazee katika ujenzi wa taifa. Hili ni kundi muhimu ambalo linatakiwa kuangaliwa kwa jicho la pekee na kupewa heshima kubwa, wazee ni chemchem ya hazina na busara kutokana na uzoefu wa mambo makubwa waliyopitia,  alisema.Alisema ni heshima kubwa kuwa na wazee kutokana na kufanya mambo mengi hata amani na utulivu iliyopo nchini na hatua kubwa iliyopigwa kwenye maendeleo kwa sababu ya miongozo yao.Aliwataka viongozi waliochaguliwa kuongoza baraza hilo kuweka maslahi ya wazee mbele kwa kuwasilisha hoja zao inapotakiwa ili changamoto zao ziweze kupata ufumbuzi.Pia, aliwataka kuwa na umoja katika kutekeleza majukumu ya baraza hilo kwani wamechaguliwa kwa ajili ya kuongoza wazee ambao wana imani kubwa kutokana na kuwaamini na kuwachagua ili waweze kuwatumikia. Katika uchaguzi huo, Mchungaji Petro Mpolo alichaguliwa kuwa mwenyekiti na nafasi ya makamu mwenyekiti ilikwenda kwa Abraham Msuya.Aliyechaguliwa kuwa katibu ni Mary Mcharo na Veronica Mveyekule alichaguliwa kuwa katibu msaidizi. Waliochaguliwa nafasi ya uwakilishi wa wazee kwenye baraza la madiwani ni Grene Simba na Gerald Lwiza.Nafasi ya mweka hazina ni Jonas Zitatu. Akizungumza baada ya uchaguzi huo, Mwenyekiti wa baraza hilo Mpolo alisema sasa wakati umefika kwa halmashauri kuona umuhimu wa kusimamia haki na stahiki za wazee. Pia alitaka watendaji wa kata na mitaa kukumbushwa kuwaita wawakilishi wa wazee kwenye mikutano yao ili hoja za wazee ziweze kufikishwa.