 SHIRIKA la Reli Tanzania (TRC) limesisitiza kwamba Novemba mwaka huu, kwa mara ya kwanza Watanzania watashuhudia kukamilika kwa awamu ya kwanza ya ujenzi wa mradi wa reli ya kisasa (SGR) kutoka Dar es Salaam hadi Morogoro.Hayo yamebainishwa na Meneja wa mradi huo TRC, Machibya Masanja alipozungumza na gazeti hili jana. Machibya alisema mpaka sasa, ujenzi wa reli hiyo kutoka Dar es Salaam hadi Morogoro umefikia asilimia 40 na utakamilika Novemba kama ilivyokubaliwa kwenye mkataba. Alisema asilimia hizo 40 ni za mradi wote, lakini kuna baadhi ya kazi moja moja ambazo asilimia za kukamilika kwake ziko juu ikiwemo baadhi ya madaraja.Ujenzi wa reli hiyo yenye urefu wa kilometa 205 ikijumuishwa na kilometa 95 za njia za kupishania treni na hivyo kufanya reli yote kutoka Dar es Salaam hadi Morogoro kuwa na urefu wa kilometa 300, ulianza Mei mwaka juzi. Kampuni inayojenga mradi huo ni ya Kituruki ya Yapi Merkezi kwa ubia na Kampuni ya Mota-Engil Africa ya Ureno. Kwa mujibu wa Machibya, pamoja na mambo mengine, miongoni mwa kazi zinazoendelea kufanyika katika kambi ya ujenzi ya Soga mkoani Pwani, ni ufungaji wa reli kwenye mataruma ya zege.Mkurugenzi Mkuu wa TRC, Masanja Kadogosa alisema mpaka sasa jumla ya kilometa 40 kati ya kilometa zote 300 za mradi huo kutoka Dar es Salaam hadi Morogoro zimeshafungwa reli na kazi hiyo inaendelea. Kadogosa alisema awamu ya pili ya tani 7,250 za vyuma vya reli hiyo vilivyonunuliwa na serikali kutoka Kampuni ya NIPPON ya Japan viliwasili nchini wiki tatu zilizopita na vinaendelea kushushwa.Katika awamu ya kwanza, tani 7,250 ya vyuma hivyo kutoka Japan viliwasili nchini Septemba mwaka jana na vitafungwa kwenye mataruma kwenye eneo la urefu wa kilomita 60. Aidha, Kadogosa aliliambia gazeti hili mwaka jana mwishoni kuwa ujenzi wa reli hiyo kutoka Morogoro hadi Dodoma utakamilika Februari mwaka 2021, huku gharama yote ya mradi huo kutoka Dar es Salaam hadi Dodoma ni Sh trilioni 7.0 ambazo ni fedha za serikali.Katika kuhakikisha wananchi wanaoishi kando kando ya reli hiyo wananufaika nayo sasa na baada ya kukamilika kwake, Machibya alisema TRC kwa kushirikiana na mkandarasi, wamekuwa wakitoa elimu kwa jamii zinazoishi karibu na reli hiyo kuhusu namna wanavyoweza kunafaika nayo.Alisema kupitia Kitengo cha Utoaji Huduma kwa Jamii, TRC imekuwa ikitoa elimu kwa wananchi wa maeneo hayo kuhusu faida ya mradi huo kiuchumi katika maisha yao, lakini pia elimu ya afya kuhusu magonjwa mbali mbali. Kwa mujibu wa Machibya, mkandarasi amejenga zahanati kwa wananchi eneo la Soga na Mikese. Reli hiyo ya kisasa kutoka Dar es Salaam hadi Morogoro itakuwa na stesheni sita za Dar es Salaam, Pugu, Soga, Ruvu, Ngerengere na Morogoro.