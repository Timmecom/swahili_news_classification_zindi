 MAKAMU wa Rais Tanzania, Samia Hassan Suluhu amesema mikakati ya serikali katika kuboresha ufanyaji biashara, uwekezaji na uanzishaji wa viwanda kutasaidia kupatikana asilimia 40 za ajira kutoka viwandani kufi kia mwakani.Aidha, amesema serikali itaendelea kuondoa tozo katika taasisi za serikali, kuondoa urasimu kwa kutekeleza mapendekezo yaliyopo katika Mpango Kabambe wa Kuboresha Mazingira ya Biashara maarufu Blue Print ili kutatua vikwazo vya biashara.Aliyasema hayo katika ufunguzi rasmi wa Maonesho ya 43 ya Kimataifa ya Biashara Dar es Salaam (DITF) katika viwanja vya Mwalimu Julius Nyerere maarufu Sabasaba.Makamu wa Rais alisema serikali katika kuendeleza viwanda vidogo sana, vidogo na vile vya kati ambavyo ni zaidi ya asilimia 98 ya viwanda nchini, imejikita kuanzishwa kwa viwanda vipya katika sekta ya madini, kilimo na uvuvi ambavyo malighafi zake zinapatikana nchini.Ameitaka Wizara ya Viwanda na Biashara, kutekeleza mpango kazi wa udhibiti wa mfumo wa biashara kwa kusimamia kwa asilimia 100 na kupeleka mrejesho wa vikwazo kwa wafanyabiashara na wawekezaji ili kufanyiwa kazi.Akihutubia mamia ya wageni waliohudhuria ufunguzi wa maonesho hayo yenye kaulimbiu ya  Usindikaji Mazao ya Kilimo kwa Maendeleo Endelevu ya Viwanda , Samia alitoa pongezi kwa maonesho hayo kutambuliwa na taasisi inayosimamia maonesho duniani kuwa ndiyo bora katika ukanda wa Afrika Mashariki na Afrika kwa jumla na kutaka wafanyabiashara wa Tanzania kujifunza kutoka taasisi za nje ya nchi.Aliwataka Watanzania kutumia maonesho hayo kuvutia wawekezaji, kutangaza na kuzalisha bidhaa mbalimbali na kuutangaza utalii. Aidha alisema ni lazima kuwa na bidhaa zenye viwango na si kufanya nchi kuwa jalala kwa kuingiza bidhaa zisizo na viwango. Makamu wa Rais alibainisha kuwa katika kuhakikisha bidhaa zinazotengenezwa nchini zinaongezeka kila mwaka ni lazima wenye viwanda washiriki maonesho ya viwanda nchini yanayofanyika Desemba, kila mwaka.Alisema maendeleo ya viwanda nchini yamekua kutokana na kuwepo kwa viwanda vidogo kwa kiasi kikubwa sawa na nchi nyingine zilizoendelea kama Japan yenye asilimia 99, Kenya asilimia 98, Japan asilimia 99, Ujerumani asilimia 99, na Canada asilimia 98.Makamu wa Rais pia alitaka, Watanzania kutumia fursa za mikataba mbalimbali ya biashara ya kikanda na masoko ya upendeleo kuingiza bidhaa bila ushuru na kikomo kwani hazijafanyiwa kazi kikamilifu.Alisema katika mwaka wa fedha 2017/2018, Tanzania imekuwa ikifanya vizuri kwa mauzo katika Jumuiya ya Afrika Mashariki (EAC) kwa asilimia 10.63, Jumuiya ya Maendeleo Kusini mwa Afrika (SADC) asilimia 29.8 na Umoja wa Afrika asilimia 5.6, na kwamba itaendelea kufanya vizuri bila kurudi nyuma.Alisema mauzo katika soko la EAC yalifikia Dola za Marekani milioni 447.5 ikilinganishwa na mwaka uliotangulia ambapo yalikuwa Dola za Marekani milioni 349 sawa na ongezeko la asilimia 21.8.Kwa upande wa soko la SADC, Samia alisema mauzo ni Dola za Marekani 999.3 kutoka Dola za Marekani 877, sawa na ongezeko la asilimia 12 na kutoa fursa kubwa ya ongezeko la mauzo nje ya nchi kwa kuongeza thamani ya bidhaa, na kukuza soko la nje. Awali, Waziri wa Viwanda na Biashara , Innocent Bashugwa alisema katika kuimarisha biashara nchini watahakikisha wanaondoa tozo ambazo zimekuwa changamoto katika ufanyaji wa biashara.Katika maonesho ya mwaka huu, kampuni za ndani zilizoshiriki ni 3,145 ikiwa ni ongezeko ya 2,956 zilizoshiriki mwaka jana huku kukiwa na kampuni 550 kutoka nchi 33.Katika ufunguzi huo, Makamu wa Rais alitoa tuzo kwa washindi mbalimbali ambapo Jeshi la Magereza lilishika nafasi ya kwanza ya jumla, SUMA JKT walishika nafasi ya pili na Mamlaka ya Elimu na Mafunzo ya Ufundi (VETA) ikishika nafasi ya tatu.