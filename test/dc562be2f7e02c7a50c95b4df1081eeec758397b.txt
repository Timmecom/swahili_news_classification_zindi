 MKUU wa Mkoa wa Kagera, Brigedia Jenerali Marco Gaguti amezindua rasmi Kampeini ya siku tatu ya msaada wa kisheria kwa wananachi wenye kero au migogogro ya ardhi, mirathi na unyanyasaji wa kijinsia. Akizindua kampeni hiyo viwanja vya Gymkhana vilivyopo Manispaa ya Bukoba, RC Gaguti alisema amechukua uamuzi huo baada ya kubaini kuwa wananchi hao wanahitaji kutatuliwa kero zao ambazo zinahitaji zaidi ya idara moja kupatiwa ufumbuzi.  Katika utatuzi huu wa kero za wananchi tukishirikiana na Shirika la MHOLA tumeamua kuleta msaada wa kisheria kwa wananchi kutatua kero za muda mrefu. Tuna wanasheria zaidi ya 15, maafisa wa dawati la jinsia na upelelezi kutoka Jeshi la Polisi, Maafisa kutoka TAKUKURU, Ustawi wa Jamii, Idara za Ardhi pia Ofisi za Wakurugenzi wa Halmashauri za Bukoba na Manispaa ili kuhakikisha kero zote zinatatuliwa,  alieleza Gaguti.Aidha, Ofisi ya Mkuu wa Mkoa pia ilihamishiwa katika viwanja hivyo vya Gymkhana ili kero zinazoshindikana kwa watendaji wa ngazi mbalimbali na kutakiwa kusikilizwa moja kwa moja na Mkuu wa Mkoa mwenyewe ambapo alizisikiliza papo kwa hapo na kuzitolea ufumbuzi au kuelekeza utatuzi wake kwa mamlaka husika. Hadi Jumamosi mchana, tayari wananchi 140 walikuwa wamehudumiwa wakiwemo wanaume 72 na wanawake 68. Takwimu hizo zinaonesha kati ya wananchi 140 waliohudumiwa, watu 69 sawa na asilimia 49% walikuwa na kero za ardhi wakati 46 sawa na asilimia 33% walikuwa na kero za unyanyasaji wa kijinsia na kero nyingizo. Naye Mkuu wa Mkoa wa Mtwara Gelasius Byakanwa alifika katika viwanja hivyo kuona wananchi wa Mkoa wa Kagera wanavyopatiwa huduma za msaada wa Kisheria chini ya uratibu wa Mkuu wa Mkoa na kutoa pongezi kwa ubunifu huo wa kuhudimia wananchi. Mtwara tunasikiliza kero za wananchi na kuzitatua lakini si kwa mfumo huu wa kukusanya idara zote husika na kuletwa pamoja kwa siku maalum ili kutatua kero hizo, siwezi kusema kuwa nitamuiga Mkuu wa Mkoa ila nimejifunza jambo kwake. Pia huko nyuma kero za wananchi zilikuwa hazisikilizwi ila kwa sasa Serikali ipo karibu na wananchi wake ambao ni jambo jema,  alisema RC Byakanwa.