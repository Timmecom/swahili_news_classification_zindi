 UTAFITI wa Afya na Idadi ya Watu kwa mwaka 2016/2017 umebaini kuwa hali ya uzazi nchini hapa imepungua kutoka watoto saba kwa mwanamke katika mwaka 1987 mpaka watoto sita mwaka 2010 na watoto watano katika mwaka 2016-2017.Utafiti uliofanywa na Taasisi ya Takwimu na Uchumi Burundi ISTEEBU umeonesha maeneo ya mijini kuna uwiano wa uzazi ni watoto wanne huku maeneo ya vijijini watoto sita. ISTEEBU imebainisha kuwa kulingana na elimu kwa wanawake hali ya uzazi hutofautiana kwa watoto sita kwa wanawake wasio na elimu huku watoto wanne kwa wanawake wenye elimu za sekondari au elimu ya juu.Mkurugenzi Mkuu wa ISTEEBU, Nicolas Ndayishimiye (pichani) alisema utafiti umeonesha katika familia maskini kuna wastani wa watoto sita kwa mwanamke ukilinganisha na watoto wanne kwa mwanamke katika familia zenye uwezo.Kwa mujibu wa utafiti huo, matumizi ya njia za uzazi wa mpango yameongezeka kwa zaidi ya asilimia 30 kutoka asilimia tisa mwaka 1987 mpaka asilimia 22 katika mwaka 2010 na asilimia 29 katika mwaka 2016-2017.Ndayishimiye alisema licha ya kupungua kwa wanawake kuzaa watoto mwanamke wa Burundi ana safari ndefu kwani Mkakati wa Maendeleo ya Taifa kwa 2025 unaelekeza kuzaa watoto watatu kwa kila mwanamke, lakini sasa ni wastani wa watoto watano kwa mwanamke inahitajika kufikia watoto watatu 2025