 MEDDIE Kagere na John Bocco jana walizidi kuirejeshea Simba matumaini ya kutetea taji lake la Ligi Kuu baada ya kufunga mabao katika ushindi wa 3-0 dhidi ya Azam.Mechi hiyo iliyochezwa kwenye uwanja wa Taifa Dar es Salaam, Simba ilipata bao la kuongoza katika dakika ya nne kupitia kwa mshambuliaji wake Kagere. Kagere anayeonekana kuwa na uchu wa mabao katika kila mechi, alifunga bao hilo kwa kichwa akimalizia mpira uliogonga mwamba.Bao hilo la mapema liliwachanganya Azam na kuzidisha mashambulizi lakini nahodha wake wa zamani Bocco aliwamaliza kwa kuandika bao la pili katika dakika ya 38 baada ya kuunganisha krosi ya beki Zana Coulibaly. Kagere aliifungia Simba bao la tatu katika dakika ya 77 baada ya kutokea piga nikupige langoni mwa Azam. Dakika ya 81,Frank Domayo aliiandikia Azam bao la kufitia machozi akiunganisha vema kazi nzuri ya Donald Ngoma.Kwa ujumla tangu kuanza kwa mechi hiyo, Simba ilicheza vizuri karibu muda wote kabla ya Azam kuzinduka dakika za mwisho na kufanya mashambulizi ya mara kwa mara langoni mwa Simba. Wachezaji wa Azam walikosa mabao ya kadhaa akiwemo Salum Abubakar aliyekosa bao dakika ya 33 kwa shuti kali lililogongwa mwamba na Obrey Chirwa alikosa bao dakika ya 23akibaki peke yake na kipa Aishi Manula lakini akapiga juu.Matokeo hayo yanaifanya Simba kufikisha pointi 45 lakini ikiendelea kubaki nafasi ya tatu kutokana na kucheza mechi pungufu dhidi ya Azam inayoshika nafasi ya pili ikiwa na pointi 50 na Yanga inayoongoza kwa pointi 60.Simba: Aishi Manula, Zana Coulibaly, Mohamed Hussein, Paul Bukaba, Pascal Wawa, James Kotei, Jonas Mkude, Clatous Chama/ Rashid Juma, John Bocco/ Hassan Dilunga, Meddie Kagere na Emmanuel Okwi/ Mzamiru Yassin. Azam. Razak Abalora, Nicolas Wadada, Bruce Kangwa, Yakubu Mohamed, Agrey Moris, Mudathir Yahya, Joseph Mahundi/ Frank Domayo, Tafadzwa Kutinyu/ Donald Ngoma, Obrey Chirwa, Salum Abubakari na Ramadhan Singano/ Enock Atta.