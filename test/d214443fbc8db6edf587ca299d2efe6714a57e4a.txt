 SHIRIKA la Umoja wa Mataifa la Elimu, Sayansi na Utamaduni (UNESCO) limesema kati ya mwaka 1994/2018 waandishi 1,307 wameuawa duniani wakati wakifanya kazi zao za uandishi wa habari katika maeneo mbalimbali.Kati yao, waandishi 99 waliuawa mwaka jana wakati wakifanya kazi za uandishi katika maeneo mbalimbali duniani. Takwimu hizo zilitolewa na Mwakilishi wa Mkurugenzi Mkuu wa Unesco, Audrey Azoulay, Mkuu wa Idara ya Mawasiliano na Habari wa Unesco, Nancy Kaizilege katika siku ya kwanza ya maadhimisho ya uhuru wa vyombo vya habari duniani inayofanyika kimataifa Mei 3, kila mwaka, iliyofanyika jijini hapa.  Hali ya kutokujali uhalifu dhidi ya waandishi wa habari ni tishio linaloathiri jamii.Tishio hili linafanya tuwe macho wakati wote. Lazima tusimame pamoja, tushikamane ili kulinda uhuru wa kujieleza na usalama wa waandishi wa habari,  alisema. Azoulay alisema katika mazingira ya sasa kumekuwa na kukithiri kwa vitendo vya kuwazuia waandishi kufanya kazi zao, kukatazwa, kupotea na hata kuuawa wakati wakitekeleza kazi zao.Alisema mataifa yote wanachama, pamoja na mashirika ya kiraia na mashirika ya kitaalamu, katika siku hiyo wanasherehekea uhuru wa vyombo vya habari na haki ya kupata habari, ambayo ni muhimu kwa jamii yoyote ya kidemokrasia. Kaulimbiu ya maadhimisho hayo ya 26 ni  Vyombo vya Habari kwa Demokrasia: Tasnia ya Habari na Uchaguzi katika Nyakati za Upotoshaji wa Taarifa  ambapo katika mwaka huu, mkutano wa kimataifa umeandaliwa pamoja na serikali ya Ethiopia na Umoja wa Afrika huko Addis Ababa, kuanzia Mei 2 hadi 3.Kauli hiyo inajadiliwa katika mikutano na matukio mengi duniani kote- ikizingatia mazingira ya sasa, ikiwemo kukithiri kwa vitendo kama uzuizi, unyanyasaji, kukamatwa kinyume cha sheria na hata mauaji, ambayo huzuia waandishi wa habari kufanya kazi zao kwa uhuru.Awali, Mwenyekiti wa Kamati ya maandalizi ya siku ya uhuru wa vyombo vya habari, Nevil Meena alisema uhuru wa vyombo vya habari nchini umekuwa ukiendelea kushuka kutokana na ripoti mbalimbali zinazotolewa. Alisema ripoti ya waandishi wasio na mipaka iliyotolewa Aprili mwaka huu, inaonesha kwamba uhuru wa vyombo vya habari umeshuka nchini kwa nafasi 35 kutoka nafasi ya 93 kati ya 180 ya mwaka 2018 hadi nafasi ya 118 katika mwaka huu.