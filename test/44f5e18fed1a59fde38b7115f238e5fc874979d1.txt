 SIKU ya kufa nyani miti yote huteleza. Msemo huo unaweza kuufananisha na mabingwa watetezi wa Ligi Kuu Tanzania Bara Simba jana walipojikuta wakipokea kichapo cha kwanza msimu huu, baada ya kufungwa 1-0 na Mwadui ya Shinyanga.Pamoja na kichapo hicho, Simba inaendelea kuongoza ligi ikiwa na pointi zake 18 baada ya kucheza mechi saba. Bao pekee lililoiua Simba jana lilifungwa katika dakika ya 32 likiwekwa kimiani na Gerald Mathias kwa kichwa, mpira ambao ulimshinda kipa wa Simba, Aishi Manula, ambaye alijaribu kuokoa bila mafanikio na kujigonga katika mwamba na mpira kujaa wavuni.Mchezo huo ulianza kwa kasi kwa timu zote kushambuliana kwa zamu kila upande ukihitaji kupata bao la uongozi. Hata hivyo, Mwadui walionekana kuelewana vizuri wakionekana wazi kuuzoea uwanja huo wa Kambarage. Simba pamoja na kufanya mabadiliko kwa kuwatoa Clatous Chama, Sharaf Shiboub, Francis Kahata na nafasi zao kuchukuliwa na Hassan Dilunga, Ibrahim Ajibu na Miraji Athumani, lakini hawakusaidia kuiokoa timu hiyo na kichapo kwani hadi mwisho walikuwa nyuma kwa bao hilo.Baada ya mchezo huo, Nahodha wa Simba, Erasto Nyoni, alisema walipata nafasi nyingi lakini walishindwa kuzituma wakati wenzao walitumia vizuri nafasi na kuibuka na ushindi huo.Kwa upande wake, Nahodha wa Mwadui, Jerome Mgereke, alisema walicheza vizuri na walistahili kuibuka na ushindi katika mchezo huo. Matokeo mengine; Ruvu Shooting ilishinda 1-0 dhidi ya KMC kwenye Uwanja wa Mabatini, Lipuli kwenye uwanja wao wa Samora walishinda 2-1 dhidi ya Polisi Tanzania, Mtibwa Sugar ikaikandamiza 2-1 Coastal Unioni ya Tanga, Kagereza Sugar ilishinda 2-0 dhidi ya Namungo na Singida imefungwa 2-1 na JKT Tanzania kwenye Uwanja wa Sheikh Amri Abeid Arusha.