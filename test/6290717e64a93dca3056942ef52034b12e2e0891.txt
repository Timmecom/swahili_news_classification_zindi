 VINARA wa Ligi Kuu soka Tanzania Bara Yanga hatimaye rekodi yao ya kutopoteza mchezo wowote imevunjwa rasmi na Stand United baada ya kufungwa bao 1-0 kwenye uwanja wa CCM, Kambarage Shinyanga. Bao la Stand United lilifungwa dakika ya 88 na nahodha wao, Jacob Massawe baada ya kupata krosi nzuri kutoka kwa Mwinyi Elias.Kutokana na kupoteza huko, Yanga bado inaendelea kubaki kileleni ikiwa na pointi zake 53 ikifuatiwa na Azam FC iliyoko nafasi ya pili kwa pointi 41 na KMC nafasi ya tatu ikiwa na pointi 34.Yanga ilimiliki mpira hasa kipindi cha kwanza cha mchezo huo na kutengeneza nafasi nyingi, huku Amis Tambwe, Ibrahim Ajibu na Feisal Salum wakishindwa kuzitumia nafazi hizo.Stand United walionekana zaidi wakilinda na kushambulia mara chache na hata kutengeneza nafasi na kushindwa kuzitumia. Hadi kipindi cha kwanza kinamalizika timu hizo zilishindwa kufungana na kutoka sare ya 0-0.Kipindi cha pili Kocha wa Yanga, Mwinyi Zahera alifanya mabadiliko kwa kuwatoa Haruna Moshi na Mrisho Ngassa katika dakika ya 45 na 64 bila mafanikio yoyote.Aidha, mabadiliko ya Stand United ya kuwatoa Idatus Peter na Morris Mahela dakika ya 51 na 78 yalisaidia kikosi hicho kilionekana kucheza kwa kushambulia langoni kwa Yanga mara nyingi na hatimaye kupata bao hilo.Hadi mpira unaisha kwa dakika 90 Stand United ilidumu na bao hilo la ushindi na kuwaacha Yanga mdomo wazi kwa kutokuamini kilichowatokea kutokana na rekodi zao za kutopoteza mchezo wowote.Stand United imelipa kisasi baada ya kufungwa 4-3 katika mchezo uliofanyika kwenye Uwanja wa Taifa Jijini Dar es Salaam katika duru la kwanza la msimu huu wa ligi.Michezo mingine itakayochezwa leo ni JKT Tanzania ikiwakaribisha Mbao FC, Kagera dhidi ya Biashara, Alliance dhidi ya Mbeya City na Coastal Union dhidi ya African Lyon.