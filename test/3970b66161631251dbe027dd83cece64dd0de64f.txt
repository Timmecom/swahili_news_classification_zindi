 MWANAFUNZI wa kidato cha pili katika Shule ya Sekondari ya Chilonwa wilayani Chamwino mkoani Dodoma, Josephine ameahidiwa kupatiwa baiskeli ya kuendea shuleni na kumuondolea adha ya kutembea kilomita 12 kwenda na kurudi.Binti huyo ametoa kilio chake na kuwaomba wadau wamsaidie usafiri wa kumuwezesha kufika shuleni mwishoni mwa wiki wakati wa kilele cha siku ya mtoto wa Afrika yaliyofanyika kiwilaya katika shule ya Wasioona ya Buigiri.Baada ya maombi hayo, Diwani wa Buigiri, Kenneth Yindi aliahidi kutoa Sh 70,000 huku Ofisa Tawala wa Wilaya ya Chamwino, Lucas Manyala akiahidi kutoa Sh 50,000 na binti huyo kutakiwa kufika ofisini za halmashauri ya Chamwino mwisho wa mwezi huu kuchukua baiskeli yake.Binti huyo amesema alikutana na changamoto nyingi kwenye jamii ambayo ilikuwa haitaki afaulu na kuendelea na masomo.Aliitaka serikali kuangalia kwa jicho la tatu wanafunzi wa kike wanaotoka kwenye maeneo ambayo yana mwamko mdogo wa elimu ili kuwasaidia watoto wa kike kusoma na hatimaye kufikia malengo yao.Binti huyo alisema alimaliza shule ya msingi ya Mapinduzi. Kwa mujibu wa Ofisa Maendeleo ya Jamii wilayani Chamwino, Sophia Swai, idara hiyo kupitia kampeni yake ya  Mimi ni Msichana Najitambua Elimu ndio Mpango Mzima  katika shule za kata ya Chilonwa, Chamwino na Buigiri, imeongeza ufaulu wa wanafunzi na hiyo imejidhihirisha katika shule ya Mapinduzi ambayo mwaka 2015 walifaulu wasichana watatu lakini hawakuendelea na shule na kuishia kuolewa. Mwaka 2016 shule ya Mapinduzi haikufaulisha hata mwanafunzi mmoja, si kwamba wanafunzi hawana uelewa bali wazazi na walezi wamefanikiwa kuwarubuni watoto wao ili kuandika majibu yasiyo sahihi ambayo yalisababisha wasifaulu na mwaka 2017 alifaulu mwanafunzi mmoja,  alieleza.