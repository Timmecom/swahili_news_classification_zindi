 VINARA wa Ligi Kuu soka Tanzania Bara Yanga leo wanashuka dimbani ugenini dhidi ya Lipuli katika mchezo utakaochezwa kwenye uwanja wa Samora, Iringa.Yanga inaongoza ligi kwa pointi 67 baada ya kucheza michezo 27, imeshinda 21, sare nne na kupoteza miwili. Inacheza na Lipuli inayoshika nafasi ya sita kwa pointi 41 baada ya kucheza michezo 30, kushinda 10, sare 11 na kupoteza tisa. Timu zote mbili zinafahamiana kwani raundi ya kwanza zilipokutana Dar es Salaam, Yanga ilishinda bao 1-0.Pia, msimu uliopita Yanga ililazimishwa sare ya bao 1-1 nyumbani kisha ikashinda 2-0 kwenye uwanja huo wa Samora. Mchezo huo utawakosa wachezaji kadhaa wa Yanga akiwemo nahodha Ibrahim Ajibu na Vincent Andrew ambao ni wagonjwa. Abdallah Shaibu anayetumikia adhabu ya kufungiwa mechi tatu na Shirikisho la Soka Tanzania (TFF).Pia, itamkosa Kocha Mkuu Mwinyi Zahera aliyetarajiwa kwenda kwao DR Congo kwa ajili ya majukumu ya timu ya taifa. Lakini majukumu ya ligi ameachiwa Kocha Msaidizi Noel Mwandila atakayekiongoza kikosi hicho. Katika michezo mitano iliyopita, Yanga imeshinda minne na kupoteza mmoja na Lipuli imeshinda mmoja, imepoteza mitatu na sare moja.Mchezo wa leo kila mmoja anahitaji matokeo mazuri kujiimarisha katika nafasi walizopo. Lakini hautakuwa mchezo rahisi kwasababu Yanga itacheza kwa presha ikihitaji matokeo kuendelea kuwa katika mazingira mazuri ya kuliwania taji. Na hivi karibuni Kocha wake Zahera alisema wanahitaji kushinda michezo yote iliyobaki kupambana na watani zao Simba katika mbio za ubingwa. Kwa upande wa Lipuli wanahitaji pia matokeo mazuri ili kuingia katika nafasi za juu.