 RAIS John Magufuli amesema mradi wa majengo wa Shirika la Taifa la Hifadhi ya Jamii (NSSF) uliopo wilayani Kigamboni mkoani Dar es Salaam ni mradi bomu na wa kifi sadi.Ameyasema hayo wakati akizindua ghala na mitambo ya gesi ya Kampuni ya Taifa Gas iliyoko Vijibweni wilayani Kigamboni. Rais Magufuli alisema mradi huo ambao maarufu kwa jina la Dege, unapaswa kubadilishwa matumizi yake kwa kuwa majengo hayo hayaendelezwi kwa lolote.Amesema serikali imeshatoa maelekezo kwa NSSF na bodi yake kutoa maoni yao kuhusu matumizi mbadala ya majengo hayo.Mbali na NSSF na Bodi, pia aliitaka wizara husika kusaidia kutoa majibu ya jambo hilo, lakini pia viongozi wa Mkoa wa Dar es Salaam nao wachangie mawazo yao kuhusu majengo hayo.Alisema kwa kuwa majengo hayo hayatumiki, yanaweza kubadilishwa na kuwa ama mabweni ya chuo au makazi ya wafanyakazi wa umma.Katika hatua nyingine, Rais Magufuli aliwahakikishia wananchi wa Kigamboni kuwa serikali inazifanyia kazi changamoto zao za kukatikakatika kwa umeme na ujenzi wa miundombinu ya barabara ikiwemo barabara ya Kibada-Kimbiji hadi Mji Mwema.Amesema Mpango Mkuu (Master Plan) wa serikali ni kuifanya Kigamboni kuwa Mji wa Kisasa kwa Mkoa wa Dar es Salaam, hivyo uboreshaji na uimarishaji wa miundombinu mbalimbali ni sehemu ya mpango huo.Mkuu wa Mkoa wa Dar es Salaam, Paul Makonda amesema ujenzi wa Hospitali ya Wilaya ya Kigamboni, Ofisi ya Mkuu wa Wilaya na Ofisi za manispaa hiyo uko katika hatua za mwisho.Mkuu wa Wilaya hiyo, Sara Msafiri alisema ni hatari wananchi kuishi karibu na mitambo ya gesi, hivyo taratibu za kuwalipa fidia ili waondoke maeneo hayo zinafanyika kwa ushirikiano kati ya mwekezaji na serikali.