 DROO ya kupanga makundi ya fainali za Afrika (Afcon) kwa vijana chini ya umri wa miaka 17 itakayofanyika nchini mwakani, inatarajiwa kuchezeshwa leo chini ya usimamizi wa viongozi mbalimbali kutoka Shirikisho la Soka Afrika (CAF).Akizungumzia droo hiyo kwa niaba ya Waziri wa Habari, Utamaduni, Sanaa na Michezo, Dk Harrison Mwakyembe, Rais wa Shirikisho la Soka Tanzania (TFF), Wallace Karia alisema droo hiyo itafanyika jioni kwenye ukumbi wa Mlimani City na kurushwa  Live  na Azam Media. Alisema viongozi mbalimbali wa CAF wamewasili nchini na wengine wanatarajiwa kujiunga leo.Aliongeza kuwa tayari walifanya ukaguzi kwenye hoteli, viwanja vya mazoezi na huduma za afya kwa ajili ya michuano hiyo ambayo Tanzania itakuwa mwenyeji kwa mara ya kwanza.  Tayari timu ya CAF imewasili na kuanza ukaguzi wa miundombinu na hoteli za kufikia na sehemu za huduma kama hospitali na viwanja vya mazoezi na kuvuka hatua hiyo,  alisema. Mabingwa kutoka kanda tofauti za Afrika wakiwemo Angola, Nigeria, Guinea, Senegal, Uganda, Cameroon, Morocco na mwenyeji Tanzania watapangwa kwenye makundi kwa ajili ya fainali hizo.