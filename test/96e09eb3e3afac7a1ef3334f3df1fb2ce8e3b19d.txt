 MRADI wa kujenga Mji wa Serikali jijini Dodoma ulioanza rasmi jana unatazamiwa kukamilika kabla ya mwaka mpya kuanza. Katibu Mkuu, Ofisi ya Waziri Mkuu, Maimuna Tarish alitoa kauli hiyo mwishoni mwa wiki mara baada ya kutembelea eneo la Mtumba mahali unapojengwa mji huo lililopo umbali wa kilometa saba kutoka katikati ya jiji la Dodoma.Tarishi alisema baada ya kukamilika ujenzi huo wa awamu ya kwanza, ofisi mbalimbali za wizara zitaanza kuhamia mapema mwakani katika majengo yake yatakayokuwa yamekamilika katika mji huo. Alisema ujenzi huo utakamilika haraka kutokana na ukweli kwamba usambazaji wa miundombinu ya maji na umeme umeshafanyika katika eneo hilo.Katika ziara hiyo, Katibu Mkuu Ofisi ya Waziri Mkuu aliambatana na Katibu wa Kamati ya Uratibu wa Mipango ya Serikali wa kuhamia Dodoma, Meshack Bandawe na Wajumbe wa Kamati ya Marejeo ya Mpango wa Jiji wa Dodoma. Tarishi alisema mji wa serikali utakuwa na majengo mbalimbali ya ofisi kwa ajili ya wizara zote, kwa ajili ya mabalozi na wakala mbalimbali wa serikali.Alisema wizara zote zimepata eneo katika mji huo kwa ajili ya kujenga ofisi zake, na sasa kinachofanyika ni kuhakikisha katika kipindi cha miaka minne ujenzi huo utakamilika kwa asilimia 100 ili ofisi zote zikiwamo za mabalozi zihamie. Kuhusu watumishi wa serikali wanaohamia Dodoma, Tarishi alisema hadi sasa zaidi ya asilimia 90 wameshahamia jijini hapa kutoka Dar es Salaam.Alisema kundi la mwisho la watumishi wa serikali 400 waliobaki watahamia jijini hapa mwishoni mwa mwaka huu ili kukamilisha makundi yote kuwa yamehamia jijini hapo. Tarishi aliupongeza uongozi wa mkoa wa huu kutokana kutoa maeneo na ofisi kwa ajili ya matumizi ya muda ya wizara mbalimbali kutumia kama ofisi wakati serikali ikijenga mji wake kwa ajili ya ofisi hizo.Katibu wa Taifa wa Kamati ya Uratibu wa Mpango wa Serikali wa kuhamia Dodoma, Bandawe alisema kamati hiyo ilipewa jukumu la kufanisha hilo kwa umakini mpango wa serikali kuhamia Dodoma. Mwenyekiti wa Kamati ya Marejeo ya Mpango wa Jiji la Dodoma, Profesa John Lupala, alisema kamati yake itamaliza kukusanya takwimu za kuboresha jiji la Dodoma na katika kukamilisha kazi hiyo kutakuwa na kuwasikiliza wananchi pia.Profesa Lupala alisema hivi sasa wanakusanya taarifa na takwimu ili kuboresha mpango wa jiji la Dodoma ambao unazingitia shughuli za kijamii na kiuchumi ambazo zinafanyika hivi sasa katika jiji hilo. Alisema kutakuwa na mkutano wa wazi kwa ajili ya kuwapa nafasi wananchi kwa ajili ya kushiriki katika kuboresha Mpango wa awali wa Jiji la Dodoma kutoa mchango wa mawazo yao kuhusu uboreshaji wa mpango huo.