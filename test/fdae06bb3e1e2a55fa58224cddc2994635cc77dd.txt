 KAMISHNA Jenerali wa Magereza nchini, Phaustine Kasike amesema anaendelea kulifanyia kazi agizo la Rais John Magufuli kuhusu wapi zilipo fedha Sh bilioni 10 za ujenzi wa nyumba za makazi ya askari katika Gereza la Ukonga jijini Dar es Salaam.Kasike alisema anatarajia kuikamilisha kazi hiyo hivi karibuni na ataiwasilisha ripoti yake kwa Rais Magufuli ambaye ndiye aliyemwagiza kuifanya kazi hiyo. Kuhusu nyumba ngapi zilipaswa kujengwa na ngapi zilishaanza kujengwa, Kamishna Jenerali wa Magereza alisema hayo yote yatakuwa sehemu ya ripoti yake kwa Rais, hivyo akataka apewe muda wa kukamilisha kazi hiyo.Kasike alikiri kuwa fedha zilizotolewa na Rais Magufuli, Novemba mwaka 2016 ni kweli zimekwisha na ujenzi wa nyumba hizo umesimama. Gazeti hili lilipotaka kujua kwa nini fedha ziishe kabla nyumba hazijakamilika, alisema hilo nalo litajulikana atakapokamilisha ufuatiliaji anaoendelea nao. Novemba 2016, Rais Magufuli alifanya ziara ya kushtukiza katika Gereza la Ukonga ambako pamoja na mambo mengine, alizungumza na askari ambao walieleza kero zao ikiwemo uhaba wa nyumba za makazi ya askari. Baada ya kupokea taarifa hiyo, Rais aliamua kutoa Sh bilioni 10 za ujenzi wa nyumba hizo za askari zipatazo 9,500.Akizungumza wiki iliyopita wakati wa sherehe za kufunga mafunzo ya Uofisa na Ukaguzi katika Chuo cha Taaluma cha Polisi Kurasini jijini Dar es Salaam, Rais Magufuli alisema wakati mwingine anapata shida kwa sababu alitoa fedha za kujenga nyumba za askari Magereza Ukonga, lakini cha kushangaza fedha zimeisha na nyumba hakuna. Nimeshamwambia Kamishna Jenerali wa Magereza azifuatilie fedha hizo ili tujue zilipopotelea wapi, kama zilipotelea magereza na zenyewe zikafungwa, basi zifunguliwe ili zikafanye jukumu lake,  alieleza Rais Magufuli. Alisema kusuasua kwa ujenzi wa nyumba hizo ndiyo sababu iliyomfanya afanye mabadiliko ya haraka ya uongozi kwenye jeshi hilo kwa kuwa hana uvumilivu kwenye masuala ya fedha.Rais Magufuli alisema haiwezekani atoe fedha kwa ajili ya ujenzi wa nyumba za askari ili wakae kwenye nyumba nzuri, matokeo yake nyumba hazionekani wakati fedha amezitoa kwa ajili ya kazi hiyo. Akitembelea eneo la ujenzi wa nyumba hizo Desemba 2016, Waziri Mkuu, Kassim Majaliwa alisema alifarijika kuona Wakala wa Majengo Tanzania (TBA) wakiwa eneo la kazi na walikuwa wameanza kusafisha eneo hilo.