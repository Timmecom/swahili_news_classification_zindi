 MKUTANO wa 13 wa Baraza la tisa la Wawakilishi Zanzibar unatarajiwa kuanza Jumatano ambapo jumla ya miswada miwili itasomwa kwa mara ya kwanza huku maswali na majibu 146 yakiulizwa na kujibiwa na mawaziri husika wa wizara.Akizungumza na waandishi wa habari jana, Katibu wa Baraza la Wawakilishi, Raya Issa Mselem alisema marekebisho ya sheria mbalimbali za mwaka 2018 na mambo mengine yanayohusiana na hayo yatajadiliwa.Aidha Mswada wa Sheria ya Kuanzisha Wakala wa Serikali wa Huduma za Matrekta na Zana za Kilimo pamoja na mambo mengine utasomwa.  Kwa mujibu wa ratiba yetu ya kikao cha wiki mbili cha Baraza la Wawakilishi tutakuwa na miswada miwili pamoja na maswali na majibu 146,  alisema.Aidha alisema ripoti za kamati za kudumu za Baraza la Wawakilishi kwa mwaka 2018-2019 zitawasilishwa na wenyeviti wa kamati hizo. Aidha katika kikao hicho mwelekeo wa Mpango wa Taifa wa Uchumi utawasilishwa na Waziri wa Fedha na Mipango, Dk Khalid Mohamed.Katika kikao hicho kamati teule ya kuchunguza majengo ya shule 19 za sekondari zilizojengwa Unguja na Pemba itawasilisha ripoti yake mbele ya wajumbe. Wajumbe katika kikao cha Baraza la Wawakilishi kilichopita waliibana serikali na kulitaka Baraza kuchunguza mradi wa ujenzi wa shule 19 zilizojengwa chini ya ufadhili wa Benki ya Dunia ambapo baadhi ya majengo inadaiwa yamejengwa chini ya kiwango.