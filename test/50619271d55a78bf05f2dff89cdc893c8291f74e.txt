 Ndege hiyo yenye uwezo wa kubeba abiria 50 ilianza kutoa huduma zake rasmi juzi kwa kufanya safari yake ya kwanza kutoka Dar es Salaam saa 12:00 asubuhi kuelekea mkoani Kigoma na baadaye kurudi Dar es Salaam mchana.Akizungumza uwanjani hapo mara tu baada ya kuwasili kutoka mkoani Kigoma, Mhandisi wa kampuni hiyo, Righton Mwakipesile alisema kabla ya kuanza rasmi kufanya safari zake ndege hiyo ilifanyiwa ukaguzi wa kina na wataalamu kutoka Mamlaka ya Usalama wa Anga nchini (TCAA).Alisema matengenezo ya ndege hiyo kwa kiasi kikubwa yamefanywa na mafundi wa kizalendo. Baada ya ukaguzi kufanyika, Mamlaka ya Usalama wa Anga ilitoa cheti cha kuthibitisha kuwa ndege hii ni salama kwa kuruka na kwamba imekidhi viwango vya ubora,  alibainisha Mwakipesile.Akizungumzia mafanikio hayo, Ofisa Uhusiano wa ATCL, Lily Fungamtama alisema hatua hiyo ni sehemu ya mkakati wa kampuni hiyo kuhakikisha inaboresha na kupanua huduma zake ili kuendana na mahitaji ya soko sambamba na hadhi ya kampuni hiyo hapa nchini. Kurejea kwa huduma za ndege hii kutatuwezesha si tu kuwa na uhakika wa safari zetu kuelekea mkoani Kigoma, bali pia baada ya siku chache zijazo kuongeza safari moja kuelekea mkoani Mwanza na kufanya ziwe mbili kwa siku, huku pia tukitarajia kurejesha safari zetu kuelekea mkoani Tabora, Kilimanjaro na Zanzibar,  alisema.Kwa upande wao baadhi ya abiria walioitumia ndege hiyo walisema kwa kiasi kikubwa waliridhishwa na ubora wa ndege ambayo kwa sasa itatoa uhakika wa safari zao kuelekea maeneo mbalimbali nchini. Ujio wa ndege hii ni taarifa njema kwa jamii ya Watanzania kwani sasa ATCL itakuwa katika nafasi nzuri kuongeza safari zake na pia kutoa huduma za uhakika kwa gharama nafuu zaidi,  alisema Moses Chuwa, mmoja wa abiria waliokua kwenye ndege hiyo.