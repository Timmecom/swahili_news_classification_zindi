 UGANDA inabaki timu pekee inayopeperusha vema bendera ya Afrika Mashariki baada ya kufuzu hatua ya mtoano ya michuano ya Kombe la Mataifa Afrika, Afcon, inayoendelea Misri.The Cranes imefuzu hatua hiyo ya mtoano baada ya takriban miaka 41 huku ikiziacha Tanzania na Burundi zikiaga. Wawakilishi wengine Kenya hatima yao ilitarajiwa kujulikana jana baada ya mechi za saa nne usiku, ambapo ilitarajiwa kucheza na Senegal katika mechi ya kufa au kupona kuwania nafasi ya pili kufuzu hatua ya mtoano. Kenya ipo Kundi C na Algeria, Senegal na Tanzania.Tayari Algeria ilishafuzu hivyo mechi za jana usiku ilitarajiwa kutoa timu ya pili itakayoungana nayo. Uganda kutoka timu A ikiwa na wenyeji Misri, Zimbabwe na Congo DR, imefuzu hatua ya mtoano licha ya kufungwa mabao 2-0 katika mechi ya mwisho na Misri. Mechi hiyo iliyochezwa Uwanja wa Kimataifa wa Cairo wenye kuingia mashabiki 84, Uganda pamoja na kufungwa lakini ilionesha soka safi na kutawala karibu vipindi vyote.Nimemaliza hatua ya makundi ikiwa na pointi nne baada ya kushinda dhidi ya Congo DR na kutoka sare na Zimbabwe. Rais wa Shirikisho la Soka la Uganda, Moses Magogo alisema ni hatua kubwa waliyofikia.  Mashindano yaliyopita tuliishia makundi tena turudi bila pointi. Safari hii tumeingia hatua ya mtoano ni hatua kubwa sana kwetu,  alisema.Kocha wa Uganda, Sebastien Desabre alisema anaamini timu yake inaimarika mechi hadi mechi hivyo hana wasiwasi na wachezaji wake.  Leo (juzi) tumecheza na wenyeji ilikuwa mechi nzuri na wachezaji wangu wamepata uzoefu zaidi maana wamekutana na wachezaji wakubwa,  alisema.