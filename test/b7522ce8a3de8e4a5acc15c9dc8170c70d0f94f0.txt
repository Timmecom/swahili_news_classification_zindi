 MASHINDANO ya Taifa ya Riadha yako katika hatihati ya kufanyika baada ya Shirikisho la Riadha Tanzania (RT) hadi sasa kutokuwa na fedha za kuendeshea mashindano hayo, imebainika.Mashindano hayo awali yalipangwa kufanyika kwenye Uwanja wa Taifa Dar es Salaam kuanzia Novemba 16 na 17, ambapo jumla ya Sh milioni 35 zilihitajika kwa ajili ya kufanikisha mashindano hayo. Tayari RT ilishaiandikia mikoa barua na kuitaka kuleta idadi ya wanariadha, ambapo idadi ya mkoa mmoja inatofautiana na nyingine kutokana na uhai wa mkoa husika katika ushiriki wa mashindano ya taifa huko nyuma. Akithibitisha hilo, Katibu Mkuu wa RT, Wilhelm Gidabuday alikiri jana kwa njia ya simu kutoka Arusha kutokuwa na uhakika wa kufanyika kwa mashindano hayo kutokana na akaunti ya shirikisho hilo kutokuwa na fedha hizo hadi sasa. Alisema kuwa tayari ameomba ushauri kwa viongozi wenzake wa RT ili kujua wafanye nini na kama ikiwezekana aitangazie mikoa kutokuwepo kwa mashindano hayo, lakini hadi jana alikuwa hajajibiwa.  Kusema ukweli sina uhakika na uwepo wa mashindano ya taifa hadi sasa (jana), kwani akaunti ya RT haina kiasi cha Sh milioni 35, ambazo tunatarajia kuzitumia kuendesha mashindano hayo, nimewaandikia wenzangu, lakini bado sijajibiwa,  alisema Gida. Awali, akizungumza juzi Katibu wa Kamati ya Ufundi ya RT, Rehema Killo alisema kuwa maandalizi ya mashindano hayo yanaendelea vizuri na wanatarajia kushindanisha karibu michezo yote ya kukimbia, miruko na mitupo.Killo alisema wanatarajia wanariadha watachuana kuanzia katika mbio za meta 100 hadi 10,000 pamoja na miruko na mitupo, ili kupata mabingwa wa taifa katika mashindano hayo. Wakati huo huo, kocha wa timu ya mkoa wa Mbeya, Lwiza John amesema kuwa timu ya mkoa huo iko katika maandalizi makali ikijiandaa kwa ajili ya mashindano hayo ya taifa pamoja na yale ya pili ya taifa ya wanawake yatakayofanyika jijini Novemba 24 na 25. Lwiza alisema kuwa ni matarajio yake timu yake itafanya vizuri katika mashindano ya mwaka huu kutokana na maandalizi waliyofanya.