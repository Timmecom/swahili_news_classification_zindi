 BARAZA la Taifa la Uhifadhi na Usimamizi wa Mazingira (NEMC), limeshukuru taasisi na mamlaka zote ambazo zimesimama imara na kufanikisha utaratibu wa kuondoa mifuko ya plastiki nchini.Akizungumza na vyombo vya habari ofisini kwake jijini Dar es Salaam, Mkurugenzi Mkuu wa NEMC, Dk Samuel Gwamaka, ameishukuru Ofisi ya Rais, Tawala za Mikoa na Serikali za Mitaa (Tamisemi) kutoka ngazi ya kata mpaka taifa na kueleza kazi ya wizara hiyo imezaa usimamizi mzuri na umekuwepo utekelezaji mzuri wa katazo hilo pasipo kuliletea taifa fedheha.Alisema licha ya mafanikio hayo bado zipo changamoto chache na kutaja moja kuwa ni kwamba kuna viwanda vinavyozalisha mifuko batili.Aliomba ushirikiano kutoka kwa wadau, hasa Tamisemi, katika kusaka viwanda hivyo ili wamiliki wachukuliwe hatua za kisheria. Operesheni ya kusaka wamiliki wa viwanda hivyo imeanza jijini Dar es Salaam tangu alhamisi iliyopita. Mazingira ni suala muhimu kwa kila mtanzania, hivyo tunalo jukumu la kuhakikisha watu wote wanaohujumu utaratibu huu wanabainishwa na kufikishwa katika vyombo vya sheria, kwani viwanda bubu vipo huko mitaani ambako jamii kubwa inaishi, alisisitiza.Alisema NEMC imefanikiwa kwa kiwango kikubwa katika upigaji marufuku matumizi ya mifuko ya plastiki hapa nchini kutokana na kuwepo wa vikosi kazi ambavyo vipo nchi nzima pamoja na ushirikiano baina ya viongozi wa serikali kuanzia ngazi ya mtaa mpaka taifa.