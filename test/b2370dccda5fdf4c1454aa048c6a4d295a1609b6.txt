 KOCHA Msaidizi wa Timu ya Alliance FC, Habib Kondo (pichani juu) amejigamba kuwa timu yake itaifunga Transit Camp katika mchezo wa kombe la FA unaotarajiwa kuchezwa Ijumaa hii katika Uwanja wa Nyamagana mkoani hapa.Akizungumza na gazeti hili jana, Kondo alisema timu yake imejipanga kuhakikisha wanapambana ili waweze kupata matokeo mazuri. Tutacheza nyumbani lazima tuhakikishe tunashinda ili tuwape raha mashabiki wetu, hivyo Transit Camp wajiandae kwa kipigo,  alisema Kondo.Kondo ambaye amewahi kuzifundisha Mwadui FC na Maji Maji FC katika nyakati tofauti alisema hawana majeruhi yeyote na wachezaji wote wapo katika hali nzuri. Naye kiungo wa Alliance FC, Hussein Kasanga alisema wamejipanga kuhakikisha wanashinda mchezo huo na kusonga mbele katika hatua inayafuata katika mashindano hayo.