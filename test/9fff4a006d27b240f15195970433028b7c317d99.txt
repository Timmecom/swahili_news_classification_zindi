 MKUU wa Wilaya ya Morogoro, Regina Chonjo amelishauri Baraza la Madiwani la Manispaa ya Morogoro kutenga fedha za ujenzi wa shule mpya za sekondari.Pia, amelitaka kuhakikisha wanafunzi wote waliochaguliwa kidato cha kwanza, wanakuwa madarasani kuanzia leo.Chonjo alisema hayo kwenye Kikao cha Dharura cha Baraza la Madiwani la halmashauri hiyo, kilichokutana juzi na kufikia maazimio ya kukutana na wadau wa maendeleo ili kuwashirikisha katika kuchangia ujenzi wa vyumba vya madarasa.Lengo ni kwa ajili ya kukabiliana na wimbi kubwa la wanafunzi, waliochaguliwa kujiunga kidato cha kwanza mwaka huu. Pamoja na mipango yetu ya muda mfupi ya sasa ya kukabili changamoto hii, pia ni baraza hili sasa lipange mkakati wa kuwa na bajeti ya kujenga shule mpya za sekondari ili tuondokane na na changamoto za kila mwaka la upungufu wa vyumba vya madarasa,  alisema Chonjo.Ofisa Elimu Sekondari Manispaa ya Morogoro, George Obutu akitoa taarifa yake kwenye kikao hicho, alisema madarasa yaliyopo ni 65 na upungufu ni madarasa 60. Obutu alisema licha ya ongezeko la wanafunzi, bado kuna umuhimu wa wazazi na wadau wengine wa maendeleo ya sekta ya elimu kuchangia ujenzi wa vyumba vya madarasa na umaliziaji wa maboma yaliyotelekezwa kwa muda mrefu.Hata hivyo, alisema fedha za kumalizia vyumba vya madarasa katika shukle saba za sekondari, tayari zimepelekwa na ujenzi huo unaendelea kwa lengo la kuwawezesha wanafunzi waliochaguliwa wote kuwa madarasani.Alitaja hatua za awali zilizochukuliwa ni kuanzisha wanafunzi kusoma kwa awamu mbili kwa siku, asubuhi na mchana, ili kuwezesha wanafunzi wote waliochaguliwa kidato cha kwanza wanakuwa darasani kuanzia leo. Baadhi ya madiwani walichangia katika kikao hicho, waliafikiana na maazimio hayo na kutaka kila mwaka kata zipatiwe fedha za kuendeleza majengo ya shule za sekondari na ya shule za msingi, kwa kuwa kila mwaka kuna ongezeko kubwa la wanafunzi.