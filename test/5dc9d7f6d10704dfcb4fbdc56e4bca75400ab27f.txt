 ZAIDI ya kampuni 100 zimejitokeza na kushiriki Maonesho ya Teknolojia ya Dhahabu ambayo kwa mara ya kwanza nchini yanafanyika mjini Geita.Maonesho hayo yaliyoanza jana mjini hapa yanatarajiwa kufanyika kila mwaka mjini Geita, ikiwa ni hatua ya mkoa huo wa kuwakutanisha wachimbaji wakubwa, wa kati na wadogo pamoja na wadau mbalimbali wakiwemo wafanyabiashara na jumuiya nyinginezo ili kujadili njia bora ya uzalishaji wa dhahabu.Aidha, katika maonesho hayo, Waziri wa Madini, Angellah Kairuki anatarajiwa kuyafungua kesho na yanatarajiwa kufungwa Jumapili ijayo na Waziri Mkuu, Kassim Majaliwa.Akielezea maandalizi ya maonesho hayo, Mkuu wa Mkoa wa Geita, Robert Gabriel alisema zaidi ya kampuni 100 zikiwemo za uchimbaji, huduma za kifedha na ulinzi zimejitokeza. Makampuni zaidi ya 250 yalithibitisha kuwa yatashiriki na mpaka sasa ni baadhi tu yamewasili kwa ajili ya maenesho, hivyo hakuna shaka kuwa yatakwenda vyema, kwani ni maonesho ya aina yake kufanyika nchini,  alisema huku akitaja baadhi ya kampuni zinazoshiriki kama Acacia, Geita Gold, Benki ya NBC na Suma JKT. Mkoa wa Geita unakadiriwa kuzalisha asilimia 35 ya dhahabu nchini. Na shughuli kubwa inayoingiza kipato kwa mkoa ni dhahabu.Akizungumzia manufaa yake Mkuu huyo wa mkoa alifafanua zaidi:  Teknolojia itakayoshuhudiwa kwenye maonesho hayo yatakayokuwa kila mwaka yatasaidia kuongeza pato la taifa na la mchimbaji mwenyewe na hivyo kuifanya Geita kuwa moja ya mikoa inayochangia kwa kiasi kikubwa kwenye uchumi wa nchi. Kuhusu mada zitakazojadiliwa, Mkuu wa huyo wa mkoa alisema zitagusia uwekezaji, ujasiriamali, mwelekeo wa uchumi, madini ya dhahabu na huduma za kijamii. Aidha, amewaomba wanaGeita kujitokeza kwa wingi kwa kuwa maonesho hayo yanawalenga wao na kwa ajili ya maendeleo yao kwa kuwa dhahabu ndiyo inayochangia pato kubwa la mkoa.