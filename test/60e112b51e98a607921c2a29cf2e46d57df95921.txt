 KAMPUNI ya Ndege Tanzania (ATCL) imezindua tovuti ya kampuni hiyo inayotoa fursa kwa wateja wake kupata huduma kwa urahisi na kutangaza safari zake katika nchi za Zimbabwe na Zambia.Mkurugenzi Mtendaji wa ATCL, Ladislaus Matindi alisema hayo jana jijini Dar es Salaan wakati wa uzinduzi tovuti hiyo ya mauzo ya masoko ya kampuni hiyo. Matindi alisema wameboresha mfumo wa kutoa huduma ili kuwarahisishia wateja ambao wanahitaji huduma za kampuni hiyo kongwe ya ndege ya umma.  Haya ni baadhi ya mambo ambayo tulijipangia katika mpango kazi wetu wa miaka mitano, kuboresha huduma, tunatarajia kuanza safari za Zimbabwe na Zambia mwezi huu na nyingine Machi,  alisema.Alisema kwa kupitia kompyuta au simu ya kiganjani, mtu anaweza kuingia katika tovuti hiyo na kuchagua safari, kukata tiketi ya safari anayoitaka na kufanya malipo.  Sasa tuko nyumbani kwako, ofisini kwako na popote ulipo,  alieleza. Alisema mbali na hatua hiyo, ATCL pia inatarajia kuanza kufanya safari zake kwenda Afrika Kusini, India na China ifikapo mwishoni mwa mwezi ujao. Alisema ATCL imetangaza safari za Bara la Asia katika miji ya Bombay nchini India na China na sasa inaanza kwenda miji ya Lusaka nchini Zambia na Harare, Zimbabwe na Johannesburg, Afrika Kusini.Aidha, alisema ATCL ilikuwa inapambana kuingizwa katika Mfumo wa Malipo wa Shirika la Kimataifa la Usafiri wa Anga (IATA) ambao sasa wamekamilisha hivyo safari za masafa marefu zitaongezeka.  Sasa tiketi zetu zinauzwa duniani kote na kuuzwa na wakala popote ulipo, tulikuwa tumesimamishwa IATA, lakini kwa sasa tumesharudishwa kwenye uanachama,  alisema Matindi.Matindi aliwataka mawakala wa ndege za ATCL kuitumia fursa hiyo vizuri kuitangaza na ATCL iko tayari kuwawezesha. Alisema wanatarajia kuongeza muda wa kufanya kazi kuwa saa 14 kuelekea saa 24 na pia kuwawezesha wateja wake kulipia huduma mtandao wakati wowote kupitia mitandao ya simu na kupitia benki. Mwenyekiti wa Bodi ya Wakurugenzi ya ATCL, Emmanuel Korosso aliwaomba mawakala wa ATCL mbali na kuuza tiketi, waitangaze kampuni kwani asilimia 90 ya tiketi zao ni wao wanaziuza. Korosso alisema kwa kuitangaza, ATCL itapata mafanikio na wao watanufaika.