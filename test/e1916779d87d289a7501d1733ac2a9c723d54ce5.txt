 KILICHOKUWA kinamuumiza kichwa Kocha Mkuu wa Simba, Patrick Aussems ni washambuliaji wake kuonesha ubutu katika kufunga mabao kwenye mechi mbalimbali za ligi.Mabingwa hao watetezi wa Ligi Kuu Bara wana washambuliaji wengi mahiri akiwemo John Bocco, Emmanuel Okwi, Meddie Kagere, Adam Salamba na Marcel Kaheza lakini wamefunga mabao machache, manane kwenye michezo saba.Waliofunga ni Kagere (4) Bocco (2), Okwi (moja) Shiza Kichuya (moja). Aussems alisema jana, hali hiyo sasa ameipatia ufumbuzi baada ya kutumia muda wa mapumziko kuwapa dozi ya maana washambuliaji wake ili kufunga mabao mengi.Alisema, ana washambuliaji wengi wazuri na wenye uwezo isipokuwa wamekuwa wakikosa ufanisi wa kufunga mabao, jambo lililokuwa likimuumiza kwa muda mrefu.  Nataka kuona washambuliaji wanafunga mabao mengi kwa kila mchezo na kutumia nafasi tunazopata vizuri, kwa sababu tumekuwa tukitengeneza nafasi nyingi tatizo hatukuwa na ufanisi, alisema.Kocha huyo alisema anaamini kwa mbinu zake alizowapa washambuliaji watabadilika na kuleta matokeo mazuri kuanzia mchezo ujao wa ligi dhidi ya Stand United. Mchezo huo unatarajiwa kuchezwa Jumapili kwenye Uwanja wa Taifa, Dar es Salaam.Aussems alisema ana matumaini ya kupata pointi tatu kutokana na ukweli kuwa wachezaji wake wamepata muda mzuri wa kupumzika na kuelekezana baadhi ya vitu muhimu vya kuboresha.Alisema licha ya kwamba wanakabiliwa na wakati mgumu wa kutoonekana kwa bosi wao Mohamed  Mo  Dewji aliyetekwa na watu wasiojulikana tangu wiki iliyopita, mwisho wa siku ni lazima waendelee na mipango yao na kujipanga dhidi ya michezo yao ijayo.