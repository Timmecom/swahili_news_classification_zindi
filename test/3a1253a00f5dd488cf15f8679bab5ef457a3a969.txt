 OFISA Masoko wa Jiji la Dodoma, James Yuna, amewahimiza wafanyabiashara ndogo maarufu machinga kuacha kupanga biashara zao katika maeneo yasiyo rasmi ikiwemo kandokando na barabara.Yuna alitoa kauli hiyo wakati akizungumza na wafanyabiashara wanaopanga biashara zao kandokando ya barabara katika mitaa ya Uhindini, jijini Dodoma, baada ya kutokea ajali ya gari iliyojeruhi wafanyabiashara wawili waliokuwa wakipanga biashara zao kandokando ya barabara.Amewataka wafanyabiashara hao kuhamisha biashara zao na kwenda kwenye maeneo yaliyotengwa kwa biashara zao.  Upangaji huo wa biashara usio rasmi umekiuka taratibu na mbaya zaidi wanahatarisha maisha yao na ya wateja pia,  alisema.Amesema jiji lina maeneo mengi rafiki kwa shughuli za kufanya biashara ikiwepo soko la Bonanza, Soko kuu la Majengo, Sabasaba, Chang ombe na soko maalumu la jioni Nyerere square.Alisema ni vema masoko hayo yakatumika kwa wafanyabiashara hao badala ya kuzagaa mitaani na barabarani ambako wanaweza kusababisha majanga ya ajali kwa watembea kwa miguu na wateja.Aidha aliwataka wafanyabishara hao kuzingatia maelekezo sahihi ya halmashauri ya jiji ili biashara zao ziwe na tija kiuchumi.