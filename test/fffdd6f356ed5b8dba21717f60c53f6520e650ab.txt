 MAHAKAMA Kuu Kanda ya Dar es Salaam imekubaliana na maombi ya kutaifisha mali za Kampuni ya Kusimamia Shughuli za Upatu, kwa mtindo wa kupanda mbegu na kuvuna fedha (DECI), zenye thamani ya Sh bilioni 14.1 zilizopatikana kupitia kampuni hiyo.Akisoma hukumu hiyo jana, Jaji Stephen Magoiga amesema amekubaliana na maombi yaliyowasilishwa mahakamani hapo na Mkurugenzi wa Mashitaka nchini (DPP), Biswalo Mganga dhidi ya Wakurugenzi wa DECI ambao ni Mchungaji Jackson Mtares, Dominic Kigendi, Thimotheo Loiting ye na Samwel Mtares.Mganga akishirikiana na Wakili wa Serikali Mkuu, Paul Kadushi na Mawakili wa Serikali Waandamizi, Shedrack Kimaro na Theophil Mutakyawa anaiomba mahakama kutaifisha mali ikiwemo nyumba, magari, viwanja na fedha za DECI.Jaji Magoiga alisema hakuna ushahidi uliowasilishwa mahakamani hapo na upande wa wajibu maombi kwamba mali hizo zilipatikana kwa kazi nyingine na si DECI.Jaji Magoiga alikubaliana na vielelezo vilivyopelekwa mahakamani hapo na waleta maombi ambavyo vilionesha kuwa mali za DECI zilitokana na uhalifu na kwamba hakukuwa na kazi nyingine yoyote iliyofanywa.  Hivyo nakubaliana na maombi yaliyoletwa na DPP ya kutaifisha mali zote kwa sababu hakuna ushahidi wa kwamba mali zilipatikana kutokana na kazi nyingine na sio DECI,   amesema Jaji Magoiga.Katika mawasilisho ya waleta maombi ambaye ni DPP, alidai ushahidi wa kwamba mali hizo zilitokana na DECI wanao kwa sababu inaonesha kuwa fedha zilizokusanywa na kuingia kwenye akaunti ya Kanisa ni za kampuni hiyo na wajibu maombi hawajapinga suala hilo.Amedai wajibu maombi hao walikutwa na hatia katika kesi namba 109/2009 kwa makosa ya kuchezesha biashara ya upatu na kwamba bila kukusanya fedha kutoka kwa wanachama hao, kusingekuwa na mashitaka hayo Mahakama ya Hakimu Mkazi Kisutu, ambayo iliwatia hatiani.Pia alidai kuwa wajibu maombi katika kiapo chao hawajaonesha biashara ambazo DECI ilikuwa ikiziendesha mpaka kupata mali hizo mbali na biashara ya upatu na kwamba fedha zilizoingia kwenye akaunti ya Mchungaji Mtares ni za DECI.Akiwasilisha sababu za maombi hayo, Wakili wa Serikali Mwandamizi, Shedrack Kimaro alidai maombi hayo yameambatanishwa na hati ya kiapo pamoja na vielelezo 21 na kwamba mashitaka hayo ya kuendesha biashara ya upatu ni moja kati ya makosa mazito kama ilivyoainishwa na Mahakama ya Rufani.Alidai kuwa wahalifu hawawezi kuachwa kunufaika na mali ambazo zimetokana na uhalifu hivyo wanaomba kuzitaifisha ili wahusika wasinufaike nazo.