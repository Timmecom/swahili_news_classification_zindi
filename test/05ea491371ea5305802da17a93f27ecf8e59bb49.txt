 MABINGWA watetezi wa Ligi Kuu Tanzania, Simba SC, wamesema msimu huu wamejiwekea malengo makuu mawili na watahakikisha wanayatimiza.Simba ambao msimu uliopita walitwaa taji la ligi kwa mara ya 19 tayari wameshaanza kutwaa Ngao ya Jamii kwa kuwafunga Mtibwa Sugar na katika mechi zao mbili za mwanzo za ligi wameshinda zote.Kutokana na ubingwa walioutwaa msimu huu umewapa tiketi ya kucheza michuano ya Klabu Bingwa Afrika tofauti na mwaka jana waliposhiriki Kombe la Shirikisho Afrika baada ya kuwa mabingwa wa Kombe la FA, waliishia katika hatua ya kwanza kwa kutolewa na Al masry.Msemaji wa Simba, Haji Manara ameliweka wazi hilo kwa kusema kuwa msimu huu wamejipanga vya kutosha kuhakikisha wanautetea ubingwa wao na sio hilo tu bali na kutinga hatua ya makundi kwenye klabu bingwa.Alisema hawana mashaka hata kidogo juu ya hayo kutimia kwani kikosi chake kimekamilika huku benchi la ufundi linaloongozwa na kocha mkuu Mbelgiji, Patrick Aussems likifanya kazi yake ipasavyo. Huu ni mwanzo na naomba watu wajue kuwa Simba msimu huu imejipanga kikamilifu, cha kwanza kuutetea ubingwa wa ligi na cha pili tunataka tufike hadi hatua ya makundi ya Klabu Bingwa Afrika, sababu tunayo na uwezo wa kufanya hivyo tunayo. Wapinzani wetu wakae tayari kupokea dozi kila tukikutana nao, tumejipanga, tumejiandaa vya kutosha, tumedhamiria katika hayo na hatuna wasiwasi tutayatekeleza," alisema Manara.