 ILI Tanzania ijenge Uchumi wa Viwanda, hadi kufikia mwaka 2025 serikali itakuwa imeingiza kwenye gridi ya taifa, umeme wa megawati 10,000 kutoka megawati 1,602 za hivi sasa.Wizara ya Nishati imeweka mpango kuzalisha umeme megawati 5,000 ifikapo mwaka 2020.Naibu Waziri wa Nishati, Subira Mgalu alitoa takwimu hizo jana akijibu swali la Mbunge wa Viti Maalumu, Zainabu Katimba (CCM) aliyetaka kujua serikali imeweka mkakati gani kuzalisha megawati 5,000 za umeme 2020.Subira amesema kufikia lengo hilo, serikali inatekeleza miradi ya kuzalisha umeme kutoka vyanzo mbalimbali vya maji, gesi asilia na jua."Miongoni mwa miradi hiyo ni wa upanuzi wa mradi wa kufua umeme kutumia gesi asilia Kinyerezi I kutoka megawati 150 hadi 335 ambao utakamilika Agosti, 2019," amesema.Miradi mingine ya kufua umeme wa gesi asilia ni Kinyerezi II wa Megawati 240 ambao utekelezaji wake ulikamilika Aprili mwaka jana.Mwingine ni mradi wa kuzalisha umeme wa megawati 300 unaotekelezwa chini ya ufadhili wa Shirika la Kimataifa la Maendeleo la Japani (JAICA) na utaanza mwishoni Machi 2020."Desemba 2018, serikali ilianza kutekeleza mradi wa kuzalisha umeme kwa kutumia nguvu ya maji wa megawati 2,115 pamoja na miradi wa umeme wa Rusumo megawati 80," amesema.Miradi mingine ni wa Ruhuji wa megawati 358, miradi wa Rumakali megawati 222, Kakono megawati 87 itakayokamilika mwishoni 2021.Amesema pia Serikali itatekeleza miradi ya kuzalisha umeme kwa nguvu za jua Kishapu wa megawati 150, wa upepo Singida wa megawati 100 na wa Makaa ya Mawe wa megawati 600.