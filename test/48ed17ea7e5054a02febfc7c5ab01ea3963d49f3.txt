 BRIGHTON inaongoza mbio za klabu za Ligi Kuu kutaka kumsajili mshambuliaji wa mabingwa wa soka wa Ubelgiji, Genk na nahodha wa timu ya taifa ya Tanzania, Taifa Stars, Mbwana Samatta.Timu iliyopanda daraja ya Aston Villa, Leicester, Watford pamoja na Burnley, zote zinataka kumsajili mchezaji huyo kwa kiasi cha pauni milioni 12 (sawa na Sh bilioni 35). Samatta, mwenye umri wa miaka 26, anajua kuwa anataka kwenda kucheza soka katika Ligi Kuu ya England baada ya kufanya vizuri katika Ligi Kuu ya Ubelgiji msimu huu.Mchezaji huyo alifunga mabao 23 na kuisaidia klabu yake ya Genk kutwaa ubingwa wa Ligi Kuu ya Ubelgiji pamoja na kutwaa tuzo ya kiatu cha Ebeny, ambayo hutolewa kwa mchezaji bora wa Ubegiji kutoka Afrika.Tuzo hiyo huko nyuma imewahi kuchukuliwa na Romelu Lukaku, Vincent Kompany na Michy Batshuayi. Samatta ataiongoza Taifa Stars katika mashindano ya Mataifa ya Afrika, Afcon 2019, yatakayofanyika Misri mwezi huu, ikiwa ni mara ya kwanza kwa Tanzania kushiriki tangu ilipocheza kwa mara ya mwisho mwaka 1980.Lakini baada ya kumalizika kwa mashindano hayo, Samatta anatarajia kuondoka Genk, ambayo alijiunga nayo Januari mwaka 2016 akitokea klabu ya Jamhuri ya Kidemokrasia ya Congo ya TP Mazembe, na kwenda Ligi Kuu ya England.Brighton imekuwa ikimfuatilia Samatta kwa muda na kocha wa zamani Chris Hughton ambaye ni shabiki mkubwa, wakati Graham Potter naye pia amekuwa akimkubali mshambuliaji huyo. Lakini mchezaji huyo atakabiliana na ushindani mkali kutoka kwa wapinzani wengi wa Ligi Kuu, pamoja na klabu zingine za Ulaya, ikiwemo Roma na Lyon.