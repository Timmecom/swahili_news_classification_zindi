 KOCHA wa timu ya Soka ya Tanzania, Taifa Stars, Etienne Ndayiragije amelishauri benchi la ufundi la kikosi cha wanawake, Kilimanjaro Queens kuwekeza kwenye kutengeneza timu kama wanahitaji mafanikio makubwa.Ndayiragije ametoa kali hiyo siku moja baada ya kikosi hicho kushindwa kutetea taji la Cecafa linaloandaliwa na Baraza la Vyama vya Soka Afrika Mashariki na Kati, Cecafa na kufungwa mabao 2-0 na Kenya kwenye mchezo wa fainali uliochezwa Uwanja wa Azam Complex. Matokeo hayo yaliwafanya Queens kupoteza taji hilo ambalo walilitwaa mara mbili mfululizo na kushindwa kuweka historia ya kulitwaa kabisa baada ya kufungwa na Kenya juzi.Akizungumza na gazeti hili jana, Ndayiragije alisema ni kweli Tanzania ina wachezaji wenye vipaji katika mchezo wa soka, lakini wanapaswa kutengeneza kwanza timu na baadaye wataingizia vipaji kwa faida ya kuimarisha vikosi. Nimeangalia michuano yote lakini kikubwa naomba benchi la ufundi kwa manufaa ya taifa hili tunapaswa zaidi kujikita kwenye kutengeneza timu na baadaye sasa tutaanza kuangalia wachezaji wenye vipaji,   alisema Ndayiragije.Alisema alifuatilia michuano hiyo kwa ukaribu ikiwemo kwenye mchezo wa fainali dhidi ya Kenya pamoja na kwamba kikosi cha Queens kilikuwa na uwezo mkubwa wa kuchezea mpira, lakini wapinzani wao walikuwa na kikosi kilichokuwa na mbinu ya kuamua matokeo uwanjani uliotokana kujengwa kwa muda mrefu.Kikosi cha Queens kwa sasa kinanolewa na kocha mzalendo Bakari Shime  Mchawi Mweusi  walijikuta wakitolewa kwa kufungwa mchezo wa mwisho wa fainali baada ya mingine minne yote kushinda pasipo kuruhusu nyavu zao kutikiswa.