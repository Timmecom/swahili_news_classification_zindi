 MAJERUHI wawili ambao ni wafanyazi wa kampuni ya Azam TV, waliopata ajali mkoani Singida wakati wakielekea wilayani Chato mkoani Geita katika uzinduzi wa hifadhi mpya, wamehamishiwa Hospitali ya Taifa Muhimbili, Dar es Salaam kwa matibabu zaidi.Majeruhi hao waliondoka jana hospitalini hapo majira ya saa tatu asubuhi kwa ndege maalum ya kubebea wagonjwa ya Arusha inayomilikiwa na kampuni ya Medivac kwenda Muhimbili.Akizungumzia kuondoka kwa wagonjwa hao hospitalini hapo, Mkuu wa Idara ya Magonjwa ya Dharura, Dk, Richard Mabula alisema sababu ya majeruhi hao kuondolewa hospitalini hapo ni kwa sababu jijini Dar es Salaam ndipo ndugu zao wapo huko na pili mgonjwa mmoja kati ya wawili amevunjika mifupa ya uso. Wanakwenda Dar es Salaam Hospitali ya Taifa ya Muhimbili kwa ajili ya matibabu zaidi na kule kuna familia zao pia,  alisema.Meneja Uzalishaji wa Azam Media, Happy Sedeyeka alishukuru madaktari wa hospitali ya Arusha Lutheran Medical Centre(ALMC)kwa kutoa huduma nzuri za matibabu kwa wafanyakazi hao, waliokuwa wamelazwa kwa siku tano. Wafanyakazi hao ni Mohamed Mainde na Artus Massawe.Juzi, Naibu Waziri, Viwanda na Biashara, Stella Manyanya alikwenda kuwapa pole wafanyakazi hao wawili kati ya watatu waliokuwa wamelazwa hospitali ya ALMC, Arusha. Manyanya alisema tukio hilo la ajali alilipokea kwa mshtuko kwa sababu waliokufa na majeruhi ni watu waliojituma katika kufanya kazi bila hata kujali nafasi ya mtu.Alisisitiza kujitoa kwao katika kazi, kuliwafanya watambulike maeneo mbalimbali na anamshukuru Mungu alipowatembelea walikuwa wanajitambua na wanajua wanazungumza na nani.