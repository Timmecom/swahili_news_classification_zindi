 VINARA wa Ligi Kuu Soka Tanzania Bara, Yanga na Azam FC wamepangwa kucheza mechi za hatua ya robo fainali Kombe la Shirikisho la Azam (FA) Kanda ya Ziwa.Yanga itacheza dhidi ya Alliance ugenini kwenye Uwanja wa CCM, Kirumba huku Azam FC ikicheza dhidi ya Kagera Sugar kwenye Uwanja wa Kaitaba, Kagera. Ratiba hiyo imetokana na droo iliyochezeshwa jana na wadhamini wa ligi hiyo Azam Media kwa ushirikiano na Shirikisho la Soka Tanzania (TFF).  Ratiba imeangalia timu nne zinazofanya vizuri kwenye ligi zikipangwa na timu nne zilizoko chini kwenye msimamo huo, alisema mmoja wa wawakilishi wa TFF, Baraka Kizuguto.Aidha, Lipuli watacheza nyumbani dhidi ya Singida United, huku KMC pia, ikiwa nyumbani dhidi ya African Lyon. Kwa mujibu wa Kizuguto, mechi hizo zitachezwa kati ya Machi 28 hadi 31. Mshindi kati ya Yanga na Alliance atacheza nusu fainali ugenini na mshindi kati ya Lipuli na Singida United. Pia, mshindi kati ya Azam FC na Kagera Sugar atacheza nyumbani nusu fainali na mshindi kati ya KMC na African Lyon. Akizungumzia droo hiyo, Msemaji wa Yanga, Dismas Ten alisema mechi itakuwa ni ngumu kwa kuwa wametoka kucheza na Alliance katika mchezo wa ligi. Tunaiheshimu Alliance ni timu nzuri na tumetoka kucheza nao ni wazi kuwa hautakuwa mchezo rahisi, lakini tutafanya maandalizi mazuri na tunaomba wanayanga waendelee kutuunga mkono kufanya vizuri, alisema. Mwenyekiti wa Alliance, Yusuf Budodi alisema amepokea droo hiyo kwa mikono miwili na anafurahi kurudiana na Yanga kwani alitamani warudiane tena baada ya kuwepo kwa matukio katika mechi iliyopita. Siihofii Yanga ni timu kongwe lakini ya kawaida, naamini tutapata matokeo na kuingia nusu fainali, wanaamini wanaenda kukutana na timu bora, hata siku ile waliomba poo, alisema. Kwa upande wa Azam FC, Meneja wake Philipo Alando alisema wanatarajia kukutana na wapinzani wao ndani ya mwezi huu mara mbili, mchezo mmoja wa ligi utakaochezwa Uwanja wa Nyamagana Mwanza na huo wa FA Kaitaba hivyo, hautakuwa mchezo rahisi.Alisema wanahitaji Kombe hilo ambalo hawajawahi kulichukua na kwa maana hiyo watajipanga ili kufanya vizuri na kuandika historia nyingine baada ya kutwaa Kombe la Kagame na Mapinduzi. Msemaji wa KMC, Anuari Binde alisema mechi yao haitakuwa rahisi ila watajipanga kufanya vizuri hadi kufika fainali na kuweka historia mpya ya kupanda Ligi Kuu na kuwakilisha nchi kimataifa. Naye Mkurugenzi wa Singida United, Festus Sanga alisema wanawaheshimu wapinzani wao Lipuli ni wazuri ila na wao wanaamini watafanya vizuri pia, wakijipanga.