 MWENYEKITI wa Tume ya Madini, Profesa Idris Kikula ametoa onyo kwa wachimbaji na wanunuzi wa madini nchini, kuacha tabia ya kufanya biashara ya madini nje ya masoko rasmi na yanayoendelea kuanzishwa mikoa yote hapa nchini.Profesa Kikula amesema yeyote atakayekutwa anafanya biashara ya madini nje ya masoko rasmi atakumbana na mkono wa sheria, ikiwemo kutaifishwa madini na kila aina ya rasilimali iliyotumika kuwezesha ufanyikaji wa biashara hiyo.Profesa Kikula alisema hayo juzi muda mfupi mara baada ya kukagua soko la madini mkoani Iringa ambako hakuridhishwa na takwimu za uuzaji wa madini ya dhahabu katika soko hilo.Alitolea mfano wa takwimu zilizotolewa na Mkaguzi wa Madini kituo cha Iringa Severine Haule kuanzia Mei 30 hadi Juni 14, mwaka huu ni gramu 92 tu za dhahabu zimezalishwa na kupita sokoni hapo.Alisema kuwa ziko taarifa za ujanja ujanja kufanya biashara ya kuuziana madini usiku wilayani Tunduru, wengine kutorosha madini kuelekea Malawi kwa wilaya ya Songea na Mbinga, na Iringa wachimbaji wadogo, wanunuzi wa kati (Brokers) na wanunuzi wakubwa (Dealers) kuuziana madini kwa siri kutofikisha madini kwenye soko.Alieleza kuwa taarifa zote hizo serikali inazo hivyo aliwataka wadau wote wanaohusika na michezo hiyo waache mara moja na kama wataendelea wajue siku zao zinahesabika.Alisema serikali haina mzaha kuhusu suala hilo na alitoa wito kwa wadau wote kujiepusha na utoroshaji wa madini sambamba na kufanya biashara nje ya masoko.Alisisitiza kuwa jicho la serikali linaona mbali hivyo asijidanganye mtu. Wakati huo huo, Mwenyekiti huyo aliendelea kuwasisitiza watumishi wa tume hiyo mikoa yote nchini kuzingatia uadilifu na kwamba kamwe wasikubali kushawishika kwa rushwa.Alisema laiti kama yeye angekuwa mwepesi wa kupokea rushwa pengine asingekuwa anaendelea kumsaidia Rais Magufuli kuwatumikia wananchi kwani yapo majaribu mengi na majaribio ya watu kumpelekea vifurushi na mabegi ya fedha, lakini hajawahi kuingia katika mitego hiyo katika miaka 46 ya maisha yake yote ya utumishi wa umma.