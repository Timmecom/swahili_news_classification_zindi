 MAOFISA Mipango na Maofi sa Jamii kutoka halmashauri mbalimbali nchini wametakiwa kuzingatia haki za kijinsia kwenye uandaaji wa bajeti za maendeleo kwenye maeneo waliyotokea.Mwito huo ulitolewa na Mwenyekiti wa Mtandao wa TGNP, Aseni Muro jijini Dar es Salaam jana wakati akizindua semina ya siku moja kwa maofisa hao inayolenga kuwajengea uwezo katika kusaidia maendeleo ya wanawake, watoto na watu wenye uhitaji maalum.Muro alisema, ili kuwa na jamii yenye kuzingatia usawa hasa katika nyanja ya uchumi ni lazima yawepo mazingira rafiki na shirikishi kwa wanawake ili nao washiriki kikamilifu katika kupigania maendeleo. Alisema hatua hiyo ni vigumu kufikiwa kama iwapo kukiwa hakuna bajeti maalum inayojali na kusaidia maendeleo ya wanawake, watoto na watu wenye uhitaji maalum katika jamii.Alisema,  Haya ni mafunzo ya siku moja kwa maofisa mipango na maofisa maendeleo ya jamii nchini, lengo lake likiwa ni kuwafahamisha mikataba na masuala mbalimbali yahusianayo na maendeleo ya wanawake .Alisema wanawake wanakabiliwa na changamoto mbalimbali ambazo ni wajibu wa maofisa hawa kuzikabili na hasa kwa kupanga mikakati kuanzia kwenye bajeti zao za mwaka. Alisema TGNP ikishirikiana na Shirika la Umoja wa Mataifa linaloshughulikia Idadi ya Watu (UNFPA) wameandaa mwongozo rasmi unaolenga kuwajengea uwezo wanawake nchini.Aliongeza kuwa chini ya mwongozo huo, wanawake wamejipangia mikakati mbalimbali katika kujiletea mafanikio na kuwa dira ni kuwa na jamii yenye usawa kwenye nyanja zote za kibinadamu kufikia mwaka wa 2025.Aliwataka maofisa hao kwenda kufanya kazi kwenye halmashauri zao huku wakiwa na hali ya kuzingatia haki na usawa kwa wanawake. Kwa upande wake, ofisa mipango kutokea Halmashauri ya Kishapu, Noela Levila alibainisha kuwa mafunzo hayo ni muhimu kwa kuwa yamewajengea uwezo wa kujua ni namna gani ya kuandaa bajeti yenye kuwasaidia wanawake. Alisema, nitahakikisha ninatetea uwepo wa bajeti rafiki kwa wanawake ambayo inawawezesha kunufaika na nchi hasa kwa kuwatengea fedha zitakazowasaidia kuwaendeleza zaidi iwe kwenye nyanja za kiuchumi au masuala mengineo muhimu .