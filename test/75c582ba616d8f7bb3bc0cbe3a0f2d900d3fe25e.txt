 WAPINZANI wa Yanga Pyramids ya Misri baada ya kutua jijini Mwanza wamekumbwa na presha kwa kuhofia mkoa waliopelekwa ni machinjioni hali iliyowalazimu viongozi wa Yanga kuwatembeza ili kuwatoa hofu.Timu hiyo ilitarajiwa kuwasili jana lakini tayari kuna viongozi wanne waliowahi tangu juzi ili kutengeneza mazingira ya mapokezi ya timu yao. Akizungumza na waandishi wa habari jana, Msemaji wa Yanga, Hassan Bumbuli alithibitisha ujio wa wapinzani wao akisema kuwa walianza kulalamika kuwa wamepelekwa katika mkoa usiojulikana. Pyramids wanatua leo saa 2 usiku (jana) na tayari jana (juzi) tuliwapokea viongozi wanne wakawa wanalalamika tumewaleta machinjioni mkoa usiojulikana, sisi tukawatoa hofu kuwa Mwanza ni moja ya miji mikubwa ya Tanzania, alisema.Bumbuli alisema walianza kuwatembeza viongozi hao maeneo mbalimbali ya Mwanza hadi Uwanja wa CCM Kirumba kisha wakakagua uwanja na vyumba vya kubadilisha nguo wakajiridhisha.Alisema pia, waliwapeleka viwanja mbalimbali vya kufanyia mazoezi lakini wakachagua Nyamagana kwa hiyo kila kitu kilienda sawa na wakakubali kuwa sio mkoa wa machinjioni kama walivyodhania. Yanga wanatarajiwa kucheza mchezo wa kwanza wa mtoano wa Kombe la Shirikisho Afrika dhidi ya Pyramids keshokutwa kwenye Uwanja wa CCM, Kirumba.Katika hatua nyingine, Bumbuli alisema mchezaji aliyepata majeruhi juzi katika mchezo wa kirafiki dhidi ya Pamba, Maybin Kalengo amerudishwa Dar es Salaam kuendelea na matibabu baada ya kuvunjika mguu hivyo ataukosa mchezo huo.Akizungumzia maandalizi, Nahodha wa Yanga, Papy Tshishimbi alisema wao kama wachezaji wamejiandaa vizuri na wapo tayari kupambana kupata matokeo mazuri. Tumejiandaa vizuri kwa mchezo dhidi ya Pyramids, tunashukuru tumepokelewa vizuri na mashabiki wa huku, tunaomba waje kwa wingi uwanjani kutupa moyo na Mungu akijalia tutapambana kupata ushindi, alisema.Yanga inahitaji ushindi mzuri katika mchezo huo ili itakapokwenda kurudiana Misri Novemba 3, mwaka huu itengeneze mazingira mazuri ya kufuzu hatua ya makundi. Wawakilishi hao wa Tanzania waliangukia kwenye kapu la Kombe la Shirikisho baada ya kutolewa na Zesco United ya Zambia kwa mabao 3-2 huku wapinzani wao wakishiriki michuano hiyo kwa mara ya kwanza na kufanya vizuri katika michezo yao iliyopita.