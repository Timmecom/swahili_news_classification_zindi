 MVUTANO umeibuka kati ya Mkuu wa Mkoa wa Mara, Adam Malima na madiwani wa Halmashauri ya Wilaya Tarime Vijijini kuhusu fedha Sh bilioni 9.5 ambazo halmashauri hiyo ilipokea kutoka kwa Mgodi wa Dhahabu wa North Mara ulioko Nyamongo kwa ajili ya huduma za maendeleo wilayani humo, lakini zikatumiwa vibaya.Madiwani wa Tarime Vijijini chini ya Mwenyekiti wao ambaye ni Mwenyekiti wa Halmashauri hiyo, Moses Yomami wamekiri kupokea Sh bilioni 9.3 na kupata hati safi kwa muda huo wa miaka mitatu, huku Malima akiagiza kupitia kila mradi uliotekelezwa na fedha hizo.Wiki iliyopita, Malima alimuagiza Mkuu wa Wilaya ya Tarime, Charles Kabeho kwa kushirikiana na Taasisi ya Kuzuia na Kupambana na Rushwa (Takukuru) na kamati iliyoundwa kufatilia fedha hizo kupitia miradi iliyotekelezwa ili kubaini iliyokamilika na kiasi cha fedha kilichotumika kwa kila mradi.Yomami na baadhi ya madiwani walisema hawapingi kupokea fedha za huduma kutoka Mgodi wa Acacia North Mara, lakini kiasi alichodai mkuu wa mkoa cha Sh bilioni 9.5 sio kweli. Sisi tumepokea Sh bilioni 9.3 na fedha hizo tulizielekeza katika miradi mbalimbali huko vijijini ikiwemo ya visima vya maji, barabara, zahanati na vyumba vya madarasa tumekuwa tukipata hati safi baada ya kukaguliwa hesabu zetu na CAG tutatoa ushirikiano kukagua miradi hiyo,  alisema Yomami.Baadhi ya madiwani wakiwemo wa Chama Cha Mapinduzi (CCM) na wananchi ambao hawakutaka kutaja majina yao waliohojiwa na gazeti hili, walidai Halmashauri ya Tarime Vijijini ni moja ya halmashauri nchini yenye mapato na makusanyo makubwa ya mapato hata katika Mkoa wa Mara kwani ina vyanzo vingi.Vyanzo hivyo ni ushuru wa soko kuu la Sirari upande wa nafaka ikiwemo mchele na matunda, ushuru wa magari kituo cha forodha Sirari, minadi ya mifugo Mtana, Keamakorere, Nyamongo, Nyamwaga na magulio; kuna kampuni zaidi ya nane zinazofanya kazi katika Mgodi wa Acacia North Mara ambazo zinatakiwa kulipa huduma mamilioni ya fedha ambazo hazijatajwa zinakwenda wapi.Pia kuna fedha zilitolewa Sh milioini 600 kwa ajili ya kukarabati stendi ya mabasi Kijiji cha Ngerengere kilometa moja kutoka mji wa Sirari ambapo stendi hiyo haijakarabatiwa, na fedha hazijulikani zimeenda wapi.Pia madiwani hao na wananchi wamehoji zilipo Sh milioni 200 zilizotolewa na Shirika la Hifadhi ya Taifa (Tanapa) kwa ajili ya madiwani kufanya ziara ya kutembelea mbuga ya Serengeti tangu mwaka jana, ambazo walidai kutaka kununuliwa mashine ya kuchimba visima, lakini hakuna kilichofanyika.Aidha, walidai halmashauri ina upungufu wa vyumba vya madarasa 47, hali inayochangia wanafunzi waliofaulu kuingia kidato cha kwanza mwaka huu kukwama wakiwa nyumbani.Walimuunga mkono mkuu wa mkoa Malima akaze kamba kufuatilia miradi na fedha za umma kwani hujuma ni kubwa inayofanywa na baadhi ya watumishi na madiwani wa halmashauri hiyo ya Tarime Vijijini.