 MSHAMBULIAJI wa Yanga, Heritier Makambo (pichani) amesema wamesafi ri umbali mrefu kutoka Jamhuri ya Kidemokrasia ya Kongo (DRC) hadi Tanzania yeye na wenzake kwa ajili ya kuchapa kazi tu.Makambo aliweka picha kwenye mtandao wa kijamii akiwa na wenzake kutoka Kongo, kipa, Klaus Kindoki na Papy Kabamba Tshishimbi na kueleza kuwa wapo nchini kuchapa kazi na si vinginevyo.  Hatujaja hapa nchini kwa ajili ya Rugby, wala muziki na sio kwa kingine chochote zaidi ya mpira tu, tumekuja kucheza Yanga na kuwapa raha mashabiki wetu,  alisema Makambo.Mchezaji huyo aliyejiunga na Yanga msimu huu akitokea Lupopo FC alisema kiwango kilichooneshwa na kikosi kizima kitaendelea katika mechi zijazo za Ligi Kuu Tanzania Bara.  Mtarajie mazuri zaidi kutoka kwenye jeshi hili, huu ni mwanzo tu, tutaendelea kuonesha kiwango bora kama tuliyoanza nayo,  alisema. Makambo ni miongoni mwa wachezaji walioifungia Yanga katika ushindi wa 2-1 dhidi ya USM Alger ya Algeria katika mchezo wa Kombe la Shirikisho Afrika uliochezwa juzi kwenye Uwanja wa Taifa Dar es Salaam, huku bao jingine likiwekwa kimiani na Deus Kaseke.