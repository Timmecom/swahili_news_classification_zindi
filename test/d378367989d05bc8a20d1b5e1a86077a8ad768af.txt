 KOCHA wa timu ya Simba, Patrick Aussems, amesema awamu hii hawatakubali kuachia pointi sita mbele ya Kagera Sugar kwenye mechi za Ligi Kuu Bara.Simba, pamoja na kutwaa ubingwa msimu uliopita, lakini ilipoteza mechi zote mbili ya ugenini na nyumbani dhidi ya Kagera. Timu hizo katika msimu mpya wa mwaka 2019/20 zinatarajia kukutana katika mechi ya kwanza Septemba 26 kwenye Uwanja wa Kaitaba. Akizungumzia maandalizi ya mchezo huo jana, Aussems alisema anawaandaa wachezaji wake kwa kuwapa hamasa kwenye mazoezi ili kufanya vizuri katika mchezo huo. Kwa msimu uliopita Kagera ndiyo timu pekee iliyotupoka pointi zote sita kwa kutufunga ugenini na nyumbani, msimu huu hatuwezi kukubali hali hiyo itokee tena ninachokifanya kwa sasa ni kuwapa hamasa na mbinu mpya wachezaji ili kupata ushindi,  alisema Aussems. Alisema anajua wapinzani wao nao wanajipanga kwa ushindani, lakini katika kikosi chake anafanyia maboresho sehemu ya kiungo na ushambuliaji kwa kuwa bado sehemu hizo hazikuonesha kasi anayoitaka kwenye michezo miwili iliyopita pamoja na kupata ushindi. Sehemu ya ushambuliaji ninao washambuliaji wawili, Medi Kagere, ambaye amepata majeraha kidogo na tunategemea huenda atarejea mazoezini siku mbili zijazo na nahodha, John Bocco, sina matumaini kama atarejea kujiandaa na mchezo wa Kagera kwakuwa bado anapata matibabu,  alisema. Alisema pamoja na kuwakosa wachezaji wake tisa waliojiunga na kambi ya timu ya taifa, Taifa Stars, kujiandaa na mchezo dhidi ya Sudan, hawana cha kupoteza kwani ana kikosi kipana cha kuendelea kufanya maandalizi ya mchezo huo. Wachezaji waliopo kwenye kambi ya Taifa Stars ni Jonas Mkude, Mzamiru Yassin, Erasto Nyoni, Mohammed Hussein, Gadiel Michael, Miraji Athumani, Hassan Dilunga, Haruna Shamte na Medi Kagere wa Rwanda. Timu zote zinatarajia kuingia kwenye mchezo huo wa watatu zikiwa na kiwango kizuri baada ya kushinda michezo yao miwili iliyopita kwa kila mmoja kuvuna pointi sita, huku Simba ikiwa inaongoza ligi kwa kuwa na uwiano mzuri wa mabao.