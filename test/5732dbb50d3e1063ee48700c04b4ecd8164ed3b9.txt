 MUFTI wa Tanzania, Shehe Mkuu Abubakar Zubeir, amewataka mashehe na waumini wote wa dini ya Kiislamu nchini kutoa taarifa za kuonekana kwa mwezi Mtukufu wa Ramadhani kwa Kamati ya Mwezi iliyo chini ya Baraza Kuu la Waislamu Tanzania (BAKWATA) ili kuondoa mkanganyiko kuhusu muandamo wake.Aidha, Mufti Zubeir ametoa rai kwa wafanyabiashara wote kutopandisha bei za vyakula ndani ya mwezi huo wa Ramadhani ili kuwawezesha waumini wa dini hiyo wanaotekeleza ibada ya funga kutokumbana na kadhia ya upatikanaji wa vyakula hivyo.Alitoa rai hiyo Dar es Salaam jana alipozungumza na waandishi wa habari kuhusu ujio wa mwezi huo ambao pia amewataka waumini hao kujiandaa kuipokea mwezi huo wa Ramadhani kwa furaha ili waione pepo kulingana na na kauli ya Mtume Muhammad (S.A.W) kupitia maandiko yake yaliyopo katika vitabu vya dini hiyo. Leo (jana) ni mfungo ishirini na saba Shaaban, tunatarajia wakati wowote kuanzia sasa hasa ndani ya mfungo ishirini na tisa mwezi utaweza kuonekana, kwa hatua hiyo nawaomba Waislamu wote popote walipo kutoa taarifa za muandamo wa mwezi huo kwa kamati ya mwezi ili taratibu zingine ziweze kuendelea,  alisema Mufti Zubeir.Alisema kwa mujibu wa taratibu zilizowekwa na Bakwata, taarifa kwa kamati hiyo ni muhimu kwa ajili ya kuiwezesha kujiridhisha juu ya uhakika wa muundamo wa mwezi hatua ambayo pamoja na mambo mengine itaondoa mkanganyiko wa muandamo wa mwezi na hivyo kuwa na funga ya pamoja.Kwa mujibu wa Mufti Zubeir, waumini wa dini ya Kiislamu nchini wanaweza kuanza funga ya mwezi mtukufu wa Ramadhan, Mei 7, mwaka huu ikiwa ni siku moja ya kukamilika kwa siku thelathini za mwezi Shaaban, endapo kama mwezi huo utakuwa haujaonekana hadi itakapofika tarehe hiyo.