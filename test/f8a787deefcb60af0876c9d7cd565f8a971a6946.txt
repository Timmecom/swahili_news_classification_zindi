 WAZIRI wa Elimu, Sayansi na Teknolojia, Profesa Joyce Ndalichako ameunda kamati itakayoshughulikia namna mkandarasi anayejenga Chuo cha Ufundi Stadi (Veta) mkoani Rukwa alivyopata zabuni.Aidha, amemtaka mkandarasi huo ajieleze sababu za kuidanganya serikali katika mkataba wake ulioonesha uwepo wa vifaa vya kazi katika eneo la ujenzi huku eneo hilo likiwa tupu na kazi zake kufanyika bila ya wataalamu na vifaa vilivyoorodheshwa kwenye mkataba.Ameongeza kuwa kamati hiyo pia itashughulikia kuona endapo thamani ya fedha iliyotolewa na serikali inaendana na majengo yaliyojengwa katika eneo hilo ambalo yalitakiwa kujengwa majengo 22 ambapo hadi sasa ni majengo 13 tu kikiwepo kibanda cha mlinzi ndio yameanza kuinuka.Mkandarasi huyo anatakiwa kukabidhi majengo hayo Septemba, mwaka huu lakini hadi sasa ujenzi huo umefikia asilimia 25 tofauti na makubaliano ya mkataba aliotakiwa kufikia asilimia 61 hadi mwezi huu.Katika kuhakikisha wahusika wanashughulikiwa, Profesa Ndalichako alimuagiza Mkurugenzi Mkuu wa Veta nchini kuwachukulia hatua wale wote waliohusika na kumuidhinisha mkandarasi aliyepewa zabuni pamoja na kumtaka kumchukulia hatua mkurugenzi wa Veta kanda ya nyanda za juu kusini kwa kuonyesha kumtetea mkandarasi ambaye hana uwezo wa kazi. Wakandarasi wanaofanya kazi na wizara ya elimu badilikeni, kwa kweli miradi yangu yote nitaendelea kuipitia na nitaendelea kuchukua hatua kali kwa wale wakandarasi ambao wanapata kazi kiujanja ujanja, kwanza nitashughulika na watu wangu wa kitengo cha manunuzi,  alisema.Aliongeza, ( Hebu angalia vifaa kama hivyo, kuna ofisa wa wizara ambaye anapata mshahara wa serikali na alikwenda akathibitisha akasema vifaa viko vizuri akaandika na ripoti, naomba Mkurugenzi Mkuu anza na hao waliofanya  post qualification  kabla ya hata kamati haijaja kufanya kazi wengine ambao watakumbwa sasa ni baada ya kamati kufanya kazi, lakini Mkurugenzi wako wa Kanda hakufai kwa sababu anaonekana yeye ni dalali wa mkandarasi .Alisema hayo baada ya kutembelea ujenzi wa Chuo cha Ufundi Stadi VETA katika eneo hilo la Kashai lililopo katika Manispaa ya Sumbawanga na kuonesha kutoridhishwa na kuelekeza kuwa kabla ya kuendelea na ujenzi huo lazima vifaa vinavyotumika katika ujenzi vipimwe kuonesha kama vinastahili ama vinginevyo viondolewe na mkandarasi huyo kuleta vifaa vingine kwa gharama yake.Awali, wakati akisoma taarifa ya ujenzi wa chuo hicho Mkurugenzi wa Kanda wa Chuo cha Veta, Justine Rutta alisema changamoto kubwa ni mkandarasi huyo kucheleweshewa malipo yake na hivyo anaidai serikali zaidi ya Sh milioni 51, hali iliyosababisha kuchelewa kuendelea na ujenzi. Kwa hiyo kwenye hela inayotakiwa kulipwa inaongezeka deni hilo ambalo ni kwa ajili ya kucheleweshewa ulipaji, hali ya malipo kwa mshauri wa mradi, ameshalipwa tayari zaidi ya shilingi bilioni moja tangu aanze kufanya kazi hii,  alisema.Alieleza kuwa fedha nyingine alitakiwa kulipwa mara atakapofikia hatua ya kuweka sakafu.Katika hatua nyingine, Profesa Ndalichako alibaini uwepo wa kampuni nyingine mbili zinazohusika na ujenzi wa chuo hicho, kampuni ambazo serikali haikuingia nazo mkataba na baada ya kuulizwa mhandisi wa ujenzi huo aliyefahamika kwa jina la Jin alisema kuwa kampuni hizo zilisaini mkataba na Tender International kwa ajili ya kuwapata vijana wa kufanya kazi, kuwasimamia pamoja na kusimamia malipo ya vijana hao.Waziri huyo alisikitishwa na kitendo cha mkandarasi huyo kuingia mikataba na kampuni nyingine ambazo hazikidhi viwango vya utekelezaji wa miradi ya serikali kwani kati ya kampuni hizo moja inayoitwa Aricom Building Constractors limited ilikuwa na daraja la saba na nyingine Laicom Building Constructors ilikuwa daraja la nne.