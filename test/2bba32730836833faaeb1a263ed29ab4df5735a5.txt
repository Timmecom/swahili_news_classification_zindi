 CHUO Kikuu Huria (OUT) kimetangaza kujipanga kubadili mitaala yake ya kufundishia ili kuandaa kada ya wafanyakazi watakaofanya kazi kwenye mapinduzi ya nne ya viwanda, yanayokwenda sambamba na matumizi makubwa ya mfumo wa digitali na mitambo inayofanya kazi badala ya binadamu.Mwenyekiti wa Baraza la Wafanyakazi wa chuo hicho, Profesa Elifas Bisanda alisema wahitimu wengi wa vyuo vikuu nchini hawaajiriki na wanashindwa kujiajiri katika karne hii ya 21, kwa sababu wanaandaliwa kufanya kazi kwa kutumia mitaala ya karne ya 20. Yale tuliyosoma sisi mia- ka ya 1970 na 1980; ndiyo yaleyale tunayowafundisha wanafunzi wetu wa sasa, hii haifai na ndio maana vijana wetu wengi hawana ajira,  Profesa Bisanda aliyasema hayo hivi karibuni kwenye baraza kuu la tano la wafanyakazi wa chuo hicho lililofanyika katika tawi la Iringa, mjini Iringa.Profesa Bisanda ambaye pia ni Makamu Mkuu wa chuo hicho alisema baadhi ya wafanyakazi wa kada mbalimbali wanaendelea kupoteza ajira zao baada ya kazi walizokuwa wakizifanya kuingia kwenye mfumo wa digitali unaohitaji nguvu kazi ndogo.Pamoja na hayo, Profesa Bisanda alisema chuo chake kimesaidia kunusuru sehemu kubwa ya Sh bilioni moja waliyokuwa wakiitumia kila mwaka kugharamia shughuli za mitihani katika vituo vyake 60 nchini.  Chuo chetu kimekuwa kiongozi katika matumizi ya Tehama hatua iliyosaidia kupunguza gharama za uendeshaji.Zamani tulikuwa tunakodi magari na tunatumia Polisi na Takukuru kusambaza mitihani katika vituo hivyo, lakini sasa mitihani inatumwa kwa barua pepe katika vituo vyote kwa kutumia mfumo maalumu unadhibiti isivuje,  alisema.Akifungua baraza hilo, Mkuu wa Wilaya ya Iringa, Richard Kasesela alikitaka chuo hicho kubuni vyanzo vipya vya mapato yatakayorahisisha uendeshaji wake na kukabiliana na baadhi ya matatizo yanayojitokeza kwa sababu ya ukosefu wa fedha. Kasesela aliyemwakilisha Mkuu wa Mkoa wa Iringa, Ally Hapi katika baraza hilo aliwataka pia wakufunzi wa chuo hicho wakiwemo maprofesa kuacha kubwete- ka na kile wanachopata kutokana na kazi yao ya kufundisha ili waongeze zaidi vipato vyao.