 SERIKALI imesema kwamba itaendelea kuimarisha miundombinu ya kimkakati ya Jeshi la Ulinzi la Wananchi wa Tanzania (JWTZ) japokuwa mipaka ya taifa ni shwari kwa sasa.Kauli hiyo ilitolewa na Waziri wa Ulinzi na Jeshi la Kujenga Taifa (JKT), Dk Hussein Mwinyi (pichani) wakati akiwasilisha bajeti ya wizara yake bungeni jana. Katika maombi yake, alilitaka Bunge kuidhinisha jumla ya Sh trilioni 1.8 kwa ajili ya matumizi ya kawaida na matumizi ya maendeleo. Kati ya fedha hizo Sh trilioni 1.7 ni kwa ajili ya matumizi ya kawaida na Sh bilioni 128 kwa matumizi ya maendeleo.Katika ufafanuzi wake kuhusu miundombinu ya kimkakati, Dk Mwinyi alisema kwamba serikali itanunua vifaa na zana za kijeshi, kuboresha ulinzi wa anga kwa kufanya ukarabati wa mfumo wa rada na ukarabati wa mahanga ya ndege. Aidha alisema kwamba serikali inaweka Mifumo ya Ulinzi (CCTV) kwenye miundombinu ya kimkakati ya jeshi na ununuzi wa vifaa vya mfumo wa malipo.Pia alisema wizara yake inaendelea na ujenzi wa Makao Makuu ya Ulinzi wa Taifa na kukarabati kambi mbalimbali za kijeshi nchini, zikiwemo za Kibiti, Mpwapwa, Mbweni, Mafinga na Maramba.Pia alisema wizara itaendelea kupanua wigo wa mawasiliano salama jeshini na kudhibiti uvamizi wa maeneo ya jeshi. Akizungumzia usalama wa mipaka, Waziri Dk Mwinyi alisema kwamba pamoja na changamoto zilizopo hali ya usalama wa mipaka (yenye jumla ya kilomita 5,401) kwa ujumla imeendelea kuwa shwari na salama. Miongoni mwa changamoto hizo ni uharibifu wa alama za mipaka ya nchi, kuendelea kuwapo na migogoro nchi jirani, wafugaji kutoka mataifa jirani kuingiza mifugo nchini na kuingia kwa wahamiaji haramu ambao wengine huwa ni wahalifu.Alisema katika mpaka wa Mashariki wenye kilomita 1,424, ambapo Tanzania inapakana na Bahari ya Hindi, hali ni shwari ingawa kuna changamoto za uvuvi haramu na kupitisha biashara haramu ya binadamu na dawa za kulevya.Hata hivyo, alisema hali imepungua na kwamba kuanzia Julai, 2018 hadi Aprili, mwaka huu hakuna tukio la kihalifu lililoripotiwa. Aidha mpaka wa Kaskazini wenye urefu wa kilomita 1,221 ambapo Tanzania imepakana na Kenya na Uganda hali ni shwari ingawa kuna kuingizwa kwa mifugo kwa lengo la kutafuta maji. Huku katika mpaka wa Kenya kuna eneo wazi, mbali ya kuwa linatumiwa kwa magendo pia husafirisha binadamu kiharamu.Mpaka wa Magharibi wenye nchi za Jamhuri ya Kidemokrasia ya Congo (DRC), Rwanda na Burundi, kiasi cha kilomita 1,220 ni shwari ingawa changamoto yake ni mauaji na machafuko Mashariki mwa DRC. Katika eneo hilo imeelezwa kuwa kundi la waasi la ADF limeendelea kufanya mashambulizi dhidi ya brigedi maalumu iliyoundwa na vikosi vya Jumuiya ya Maendeleo Kusini mwa Afrika (SADC) katika eneo la mji wa Beni.Akizungumzia mpaka wa kusini wenye kilomita 1,536, ambapo Tanzania inapakana na Malawi, Zambia na Msumbiji alisema kwa ujumla hali ni shwari ingawa kuna changamoto za mipaka kuwa wazi maeneo mengine na ujenzi holela wa makazi na kuwepo kwa matukio ya kihalifu wenye mwelekeo wa ugaidi Kaskazini mwa Msumbiji.Alisema kwamba kundi la Al Sunnah wal Jmaah linaendelea kufanya uhalifu nchini Msumbiji katika wilaya ya Nangane, Jimbo la Cabo Delgado na kwamba Tanzania na Msumbiji zinashirikiana kupambana na vitendo hivyo viovu.Akizungumzia mpaka wa Malawi, alisema hali ya usalama imeendelea kuwa shwari na hakuna tishio la wazi dhidi ya Tanzania. Hata hivyo alisema changamoto ya mpaka katika Ziwa Nyasa linaendelea kufanyiwa kazi. Akizungumzia suala la ugaidi duniani, Waziri Dk Mwinyi alisema kwamba dunia bado inashuhudia matendo ya kigaidi kutokana na kuendelea kuwepo kwa kundi la Al Shabaab, Al Qaeda, Boko Haram na Islamic State.Alisema JWTZ kwa kushirikiana na vyombo vingine vya ulinzi na usalama linaendelea kufuatilia viashiria na matishio ya kigaidi yanayoweza kutokea hapa nchini. Aidha alisema kuendelea kuwepo kwa makundi ya kigaidi kama Al Shaabab ambalo linaishambulia Kenya na kundi la Al Sunnahwal Jamaah nchini Msumbiji ni changamoto kwa Tanzania.Pamoja na kusema jeshi linaendelea kuhakikisha Tanzania ipo salama alitoa mwito kwa Watanzania kutoa taarifa kwa vyombo vya ulinzi na usalama mara wanapobaini watu ambao mienendo yao ni ya mashaka. Katika kuimarisha JWTZ, Waziri Dk Mwinyi alisema kwamba pamoja na vifaa pia wataboresha mazingira ya kazi, makazi na kuimarisha upatikanaji wa huduma stahiki na mahitaji ya msingi kwa wanajeshi na watumishi wa umma.Aidha alisema wizara itaendelea na tafiti na uhawilishaji wa teknolojia kwa kuimarisha na kuanzisha viwanda kwa madhumuni ya kuzalisha bidhaa na huduma kwa ajili ya matumizi ya kijeshi na kiraia. Pia wataendelea kuendesha mafunzo na mazoezi kwa jeshi la akiba ambapo kwa mwaka 2018/2019 JWTZ limetoa mafunzo kwa wananchi 23,255 katika mikoa yote ya Tanzania Bara.Alisema idadi hiyo ni sawa na asilimia 149 ya lengo lililokusudiwa la wananchi 15,600. Mwaka 2017/2018 wananchi 19,016 walipata mafunzo. Akizungumzia ushirikiano wa kiulinzi na kijeshi na nchi nyingine Waziri Dk Mwinyi alisema ushirikiano unazidi kuimarika hasa katika operesheni mbalimbali za amani kimataifa.Alisema kwa sasa askari wa Tanzania wapo Darfur Sudan; Jamhuri ya Afrika ya Kati; DRC na Lebanon. Hata hivyo, alisema zipo changamoto zinazotokea katika operesheni hizo na kwamba askari wawili walipoteza maisha DRC na Jamhuri ya Afrika ya Kati huku mmoja akijeruhiwawakitekeleza majukumu yao.