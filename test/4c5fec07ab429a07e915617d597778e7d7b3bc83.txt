 WATU wanne ikiwemo Mchungaji Henry Ogwany (44), ambaye ni raia wa Nigeria, wamefikishwa katika Mahakama ya Hakimu Mkazi Kisutu, Dar es Salaam, wakikabiliwa na mashitaka ya kusafirisha dawa za kulevya aina ya heroin zenye uzito wa zaidi ya kilogramu 19.Mbali na Mchungaji Ogwanyi, mshitakiwa mwingine ni Onyebuchi Ogbu (34), pia raia wa Nigeria na mkazi wa Msimbazi ambao kwa pamoja walifikishwa mahakamani mbele ya Hakimu Mkazi Mkuu, Huruma Shaidi.Wengine aliopandishwa nao kizimbani ni raia wawili wa Latvia, Linda Mazure (21) ambaye ni mwanafunzi na Martins Plavins (20), mkandarasi mkazi wa Latvia waliofikishwa mbele ya Hakimu Mkazi, Augustino Rwizile.Mbele ya Hakimu Rwizile, Wakili wa Serikali, Costantine Kakula akisaidiana na Batilda Mushi, alidai kuwa washitakiwa Mazure, Ogwanyi na Plavins walitenda kosa hilo Aprili 17, mwaka huu kwenye Uwanja wa Ndege wa Kimataifa wa Julius Nyerere (JNIA), Dar es Salaam.Kakula alidai kuwa kwenye uwanja huo wa ndege uliopo wilayani Ilala mkoani Dar es Salaam, washitakiwa hao walikutwa wakisafirisha dawa za kulevya aina ya heroine zenye uzito wa kilogramu 4.87.Hakimu Rwizile alisema washitakiwa hawapaswi kujibu kitu chochote kwa sababu mahakama hiyo, haina mamlaka hadi Mkurugenzi wa Mashitaka nchini (DPP) atakapotoa kibali cha kusikiliza kesi hiyo.Hata hivyo, upande wa mashitaka ulidai kuwa upelelezi wa kesi hiyo haujakamilika. Kwamba kesi hiyo haina dhamana, hivyo wanaomba tarehe nyingine kwa ajili ya kutajwa.Hakimu Rwizile aliahirisha kesi hiyo hadi Mei 7, mwaka huu kwa ajili ya kutajwa na washitakiwa walirudishwa rumande.Akisoma mashitaka mbele ya Hakimu Shaidi, Wakili wa Serikali Batilda Mushi alidai kuwa Ogwany na Ogbu wote ni wafanyabiashara na wakazi wa Nigeria na Msimbazi jijini Dar es Salaam.