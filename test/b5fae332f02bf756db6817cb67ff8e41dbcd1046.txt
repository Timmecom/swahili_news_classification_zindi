 Pia benki hiyo imepata mwitikio mkubwa kwa wananchi waliotembelea banda lao, kwenye sherehe za Sikukuu ya Wakulima Nanenane viwanja vya Nzuguni mkoani Dodoma mwaka huu.Akizungumza na gazeti hili wakati wa maonesho hayo, mwishoni mwa wiki, Kaimu Ofisa Mtendaji Mkuu wa Twiga Bancorp, Wallace Msemo, alisema hadi sasa benki hiyo ina matawi matano yanayofanya kazi mikoa mbalimbali nchini pamoja na wakala watatu."Kabla ya mwishoni mwa mwaka huu, tutafungua tawi letu eneo la Kigamboni, ambalo litakuwa la sita, kwani hivi sasa tuna matawi matano," alisema Msemo.Alitaja matawi hayo kuwa yapo mikoa ya Arusha, Mwanza, Dodoma na Dar es Salaam ambako kuna matawi mawili, ambayo ni Mlimani City na Samora."Pia tuna wakala moja Bunda tunayoshirikiana na UNDP (Shirika la Maendeleo la Umoja wa Mataifa), nyingine ipo Uwanja wa Ndege wa Julius Nyerere, ambapo zipo mbili kwa ajili ya Mamlaka ya Mapato (TRA) na nyingine inahusu masuala ya utoaji mizigo," alisema.Kuhusiana na Maonesho ya Nanenane, alisema wananchi wengi wamejitokeza kwenda kupata huduma za benki hiyo na imewasaidia kufahamu kwamba benki hiyo ina tawi Dodoma."Tawi letu la Dodoma bado jipya, hivyo maonesho haya yametusaidia kuwa karibu na wananchi kufahamu huduma zetu mbalimbali za kibenki, ambapo wengi pia wamefahamu kwamba benki yetu inamilikiwa na Serikali."Huduma zetu katika akaunti mbalimbali mfano za biashara, binafsi na hata vikundi. Tunatoa mikopo ya wafanyabiashara na riba yetu ni nzuri na nafuu sana," alisema.