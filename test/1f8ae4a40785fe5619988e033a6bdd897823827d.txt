 JAPAN imetangaza kutenga kiasi cha Dola za Marekani bilioni 20 (takribani Sh trilioni 50) kwa kipindi cha miaka mitatu kwa nchi za Bara la Afrika ili kuziwezesha kutekeleza miradi ya kimkakati ya maendeleo itakayoleta mageuzi ya kiuchumi huku Tanzania ikitilia mkazo mkakati wake wa uchumi wa viwanda.Waziri Mkuu wa Japan, Shinzo Abe ameyasema hayo wakati wa ufunguzi rasmi wa Mkutano wa Saba wa Kimataifa wa Tokyo kuhusu Maendeleo ya Afrika (TICAD7) uliofanyika katika ukumbi wa Kimataifa wa Mikutano wa Pacifico jijini Yokohama jana.Waziri Mkuu Abe amesema, Serikali ya Japan itaendelea kuchangia maendeleo ya Bara la Afrika kupitia program mbalimbali za ushirikiano kwa kuimarisha rasilimali watu, elimu ya awali kwa watoto na kuboresha huduma ya afya kwa wote.Alisema kuwa, kupitia Mpango wa TICAD, ushirikiano kati ya Japan na Afrika umeimarika na kwamba nchi hiyo itaendelea kuhakikisha inahamasisha Kampuni za Japan kuwekeza Afrika ambapo hadi sasa sekta binafsi ya Japan imewekeza dola za marekani bilioni 20 katika nchi mbalimbali za Afrika.Akizungumzia programu mbalimbali zinazotekelezwa na Japan katika kuchangia maendeleo ya Afrika ikiwemo ile ya ABEAfrican Businness Education Initiative, Waziri Mkuu huyo alisema kuwa tayari vijana zaidi ya 350 kutoka nchi za Afrika wanafanya mafunzo kwa vitendo kwenye kampuni mbalimbali kupitia mpango huo na wengine 3,000 ambao walishapitia mpango huo kama wawezeshaji.Amesema kuwa, Japan itaendelea kuchangia kwenye sekta ya afya hususan kwenye masuala ya dawa, lishe na kutoa mafunzo ya ujuzi kuhusu masuala hayo kwa nchi mbalimbali za Afrika.Pia Waziri Mkuu huyo alisisitiza kuwa nchi yake itaendelea kushirikiana na Afrika kwenye ujenzi wa miundombinu kama barabara na bandari pamoja kutoa wataalam kwani nchi yake haijawahi kupungukiwa wataalam.Waziri Mkuu Kassim Majaliwa ambaye anahudhuria mkutano huo akimuwakilisha Rais John Magufuli alisema Tanzania ni miongoni mwa Nchi za Afrika zinazozalisha malighafi mbalimbali zinazosafirishwa nje kwa ajili ya kuongezewa thamani.Alisema jambo hilo linafanya Bara la Afrika Tanzania ikiwemo kujikuta ikisafirisha ajira na kutengeneza soko la bidhaa kutoka katika mataifa mengine na kwamba sasa imedhamiria kupitia viwanda kutumia malighafi zake kuzalisha bidhaa mbalimbali na hivyo kutengeneza ajira.