 TANZANIA imeungana na mataifa mengine duniani kuadhimisha siku ya idadi ya watu huku ikielezwa kuwa tatizo la mimba za utotoni nchini bado ni kubwa.Naibu Waziri, Ofisi ya Rais, Tawala za Mikoa na Serikali za Mitaa (Tamisemi), Mwita Waitara alisema hayo juzi katika maadhimisho ya siku hiyo yaliyoenda sambamba na uzinduzi wa Ripoti ya Idadi ya watu Duniani, jijini hapa. Alisema tatizo hilo ni kubwa kwa shule za msingi na sekondari ambapo liko kwa asilimia 29 na linachangiwa kiasi kikubwa na mila na desturi, uendeshaji wa kesi kumtia mtu hatiani aliyempa mimba. Kuna mila na desturi ambazo watoto wa kike wakifikia umri fulani wanapewa chumba hivyo huko mtaani usiku kucha huwezi jua kinachoendelea, mazingira magumu ya usomaji.Namna ya uendeshaji kesi hizi mpaka kumtia mtu hatiani bado ni changamoto kwa kuwa wanaofanya vitendo hivyo wengine ni watu wa karibu na familia na wengine wanarubuni ndugu na kumalizana kimya kimya, alisema. Alisema uelewa wa watoto bado ni mdogo huku mimba nyingi zaidi zinaripotiwa lakini zinaishia hewani.  Sisi kama serikali tutafanya vikao na wazazi mara kwa mara ili kuondokana na tatizo hili, alisema.Waitara pia alisema bado kuna changamoto ya vifo vitokanavyo na uzazi ambapo kati ya vizazi hai 100,000 watu 556 huripotiwa kufariki dunia kwa sababu mbalimbali ikiwemo mimba za utotoni. Akizungumzia utekelezaji wa maazimio ya Cairo, Misri mwaka 1994, Waitara alisema serikali imekuwa ikitekeleza mambo mbalimbali likiwamo la kufikia asilimia 32 ya wanawake kutumia njia za uzazi wa mpango mwaka 2016, kuhakikisha majengo ya serikali yana miundombinu ya wenye mahitaji maalumu. Alisema pia imehakikisha shule zinazojengwa zinakuwa na vyoo kwa ajili ya watu wenye ulemavu na kutenga chumba kwa ajili ya kujihifadhi wakati wa hedhi kwa mtoto wa kike. Tanzania ni moja ya mataifa 179 yaliyokutana Cairo na kukubaliana kutekeleza Mpango kazi tuliopanga katika mkutano huo. Serikali ya Tanzania imetekeleza mambo mengi, ni wajibu wetu kushirikiana kumaliza vifo vinavyotokana na uzazi na mimba za utotoni ili kila kijana atimize ndoto zake, alisema. Alisema serikali inatekeleza mipango ya maendeleo na inalenga kufikia uchumi wa kati mwaka 2025.  Serikali itaendelea kushirikiana na Unfpa ili kuongeza upatikanaji wa huduma za afya ya uzazi ikiwemo uzazi wa mpango,  alisema.Awali akisoma taarifa ya idadi ya watu duniani, Ofisa wa Unfpa, Samwel Msokwa alisema kadri watu wanavyoongezeka duniani, changamoto zinaongezeka na ripoti hiyo inaonesha tatizo la mimba za utotoni duniani linaathiri mipango mbalimbali, vijana wengi wanahitaji fursa, vifo vya akina mama wajawazito.