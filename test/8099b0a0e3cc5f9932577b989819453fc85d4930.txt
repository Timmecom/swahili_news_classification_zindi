 UJENZI wa reli ya kati ya kisasa (SGR) awamu ya kwanza ya kilomita 300 kutoka Dar es Salaam hadi Morogoro umefi kia asilimia 47.87 kwa mujibu wa taarifa ya Machi, mwaka huu. Hayo yalielezwa jana mjini hapa na Naibu Waziri wa Ujenzi, Uchukuzi na Mawasiliano, Atashasta Nditiye wakati akijibu swali la Mbunge wa Msalala, Ezekiel Maige (CCM). Katika swali lake, Maige alisema:  Ilani ya CCM ya mwaka 2015/20 imeielekeza serikali kujenga upya reli hiyo na Rais (John Magufuli) tayari ameshapata fedha za mkopo kutoka serikali ya China kwa ajili ya utekelezaji huo. Hivyo, Maige alitaka kujua hatua iliyofikiwa na Serikali katika mradi huo katika kutekelezaji wa ahadi hiyo ya uchaguzi CCM na Rais Magufuli. Pia alitaka kujua kama serikali iko tayari Isaka ndiyo iwe karakana kuu ya ujenzi na ukarabati. Maige pia alitaka kujua serikali imejipangaje kuwasaidia wananchi waishio jirani na mradi huo wanufaike kiuchumi wakati wa ujenzi huo. Akijibu maswali hayo, Nditiye alisema serikali kupitia Shirika la Reli Tanzania (TRC) inaendelea na ujenzi wa reli hiyo kwa awamu ambapo awamu ya kwanza ni kutoka Dar es Salaam hadi Mwanza urefu wa kilometa 1,219.Alisema ujenzi huo utahusisha reli hiyo kutoka Tabora hadi Kigoma urefu wa kilometa 411, Kaliua- Mpanda hadi Karema kilometa 320, Isaka hadi Rusumo kwa kilometa 393 na Uvinza kuelekea Musongati urefu wa kilometa 150.   Hivi sasa ujenzi wa awamu ya kwanza utekelezaji wake umefikia asilimia 47.87 na ujenzi wa kipande cha pili kutoka Morogoro hadi Makutupora kilometa 422 umefikia asilimia 7.96 kwa mujibu wa taarifa ya Machi, 2019, alisema. Nditiye alisema mpango wa serikali ni kuendelea kuifanya Isaka kuwa Bandari Kavu kwa ajili ya kuhudumia shehena itakayobebwa na reli ya sasa (Meter Gauge) na ya kisasa SGR.  Aidha, kwenye mradi wa ukarabati wa reli iliyopo kupitia mkopo wa Benki ya Dunia, utekelezajo utahusisha na ujenzi wa kituo kikubwa cha kuhudumia shehena, alisema. Hata hivyo, Waziri Nditiye alisema uamuzi wa kujenga au kutojenga karakana kuu Isaka utafanywa wakati wa kufanya usanifu wa misingi kutoka Makutupora-Mwanza.  Kwa sasa, reli mpya inayojengwa kutoka Dar es Salaam hadi Makutupora itakuwa na karakana kuu eneo la Kwala Ruvu, alisema. Nditiye alisema serikali inatambua umuhimu wa kuwasaidia wananchi waishio jirani na mradi kwa kupata manufaa na mradi huo unatarajiwa kutoa ajira kwa wazawa, kutumia malighafi za ndani kwa zile zinazopatikana hapa nchini.