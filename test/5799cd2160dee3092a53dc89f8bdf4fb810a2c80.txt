 WIZARA ya Afya, Maendeleo ya Jamii, Jinsia, Wazee na Watoto ina mpango wa kuwatambua na kuwapandisha ngazi ya udaktari bingwa, madaktari wenye ujuzi na uzoefu wa muda mrefu kazini bila kurudi darasani kujiendeleza.Mpango huo ulitangazwa Dar es Salaam na Naibu Waziri wa wizara hiyo, Dk Faustine Ndugulile akisema kupandisha daraja madaktari kumelenga kuongeza madaktari bingwa nchini. Tunataka tuwe na utaratibu tu, huko mikoani kuna madaktari wazuri tu na wana uzoefu mkubwa wa miaka mitano, sita kwa nini tusitumie uwezo wao, kuwa daktari bingwa kwani lazima ukae darasani,  amesema.Alisema hiyo ni sehemu ya maboresho katika wizara hiyo pamoja na kuongeza idadi ya madaktari bingwa ili waweze kuwasaidia wananchi ambapo bado kuna changamoto ya upungufu wa madaktari hasa madaktari bingwa.Amesema madaktari hao wanaotoa huduma katika hospitali za mikoa watatambuliwa baada ya kupewa mtihani na kufaulu kama ambavyo inafanyika kwa wahasibu kupata cheti cha CPA. Na sisi tunataka kuwatambua ujuzi na uzoefu wao kwa kuwapa mtihani, akifaulu huyo kwetu ni daktari bingwa. Wapi umesikia shahada ya CPA inasomewa darasani? Na sisi tunataka kufanya hivyo, kufanya mtihani tu,  amesema.Alisema mfumo huo utasaidia kwa sababu madaktari hao watabaki katika hospitali hizo wakijiendeleza na kutoa huduma na baada ya kutambuliwa daktari bingwa, atapewa stahiki zake kulingana na nafasi hiyo atakayopewa ikiwa ni pamoja na kupandishwa mshahara.