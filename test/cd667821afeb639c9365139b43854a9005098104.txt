 TIMU ya Taifa ya wanawake ya Tanzania Bara, Kilimanjaro Queens imetetea ubingwa wa michuano ya Kombe la Chalenji kwa ukanda wa Afrika Mashariki na Kati, baada ya kuichapa Ethiopia kwa mabao 4-1 katika mchezo uliofanyika kwenye Uwanja wa Stade de Kigali. Katika mchezo huo uliochezwa jana Kigali, Rwanda, Kili Queens ilitwaa ubingwa huo kwa kuwa na idadi kubwa ya mabao zaidi ya Uganda baada ya kila moja kuwa na pointi saba.Uganda wenyewe jana hawakushuka dimbani kwani walikuwa tayari wameshamaliza mechi zao tangu juzi. Ethiopia ilikuwa ya kwanza kupata bao katika mchezo huo na kuifanya kuwa mbele 1-0 hadi kipindi cha kwanza kinamalizika, baada ya Meselu Abera kupiga mpira wa adhabu nje ya 18 uliomshinda kipa wa Kili Queens, Najiat Abbas na kujaa wavuni.Kili Queens iliingia kwa kasi kipindi cha pili na kufanikiwa kusawazisha bao dakika ya 45 kupitia kwa Mwanahamis Omari na baadaye dakika ya 57 Donisia Minja akafunga la pili, Stumai Abdallah akafunga la tatu dakika ya 60 na dakika ya 90, Fatuma Mustapha akafunga la nne.Akizungumzia mchezo huo, Kocha Bakari Shime alisema:  Nashukuru Mungu mechi ilikuwa nzuri na yenye upinzani tulirekebisha mapungufu yetu na kufanikiwa kupata ushindi . Baada ya mapumziko tulizungumza na wachezaji na walivyorudi wakacheza vizuri na kubadilisha matokeo,  alisema. Kili Queens wamelitwaa taji hilo kwa mara ya pili mfululizo baada ya mwaka juzi kufanya hivyo na mwaka jana mashindano hayo hayakufanyika. Wenyeji Rwanda walifungwa mabao 2-0 na Kenya katika mchezo mwingine jana.