 KAMPUNI uchimbaji madini ya Acacia inayomiliki migodi ya Bulyanhulu, Buzwagi na North Mara, imesema inathamini ushirikiano wa muda mrefu baina yake na Tanzania kwenye sekta ya madini.Pamoja na hayo, kampuni hiyo imebainisha kwamba itaisaidia Kampuni yake tanzu ya Barrick kwenye majadiliano na serikali ya Tanzania ya jinsi ya kulipa fedha zinazodaiwa na wanaamini watafikia muafaka wenye manufaa kwa pande zote.Aidha, Acacia wamesema kwa kutambua ushirikiano wao na Tanzania wataendelea kuwekeza kwenye sekta ya madini huku wakiweka wazi kuwa kwa mwaka 2019, wanatarajia kuzalisha kiasi cha wakia za dhahabu 500,000 hadi 550,000. Kauli ya Acacia imetolewa siku chache baada ya Mbunge wa Singida Mashariki kupitia Chama cha Demokrasia na Maendeleo (Chadema), Tundu Lissu kudai kuwa Barrick hawajakubali kulipa fedha yoyote kwa Tanzania kuhusu sakata la mchanga wa dhahabu.Alisema hayo wakati akihojiwa na mwandishi wa Shirika la Utangazaji la Uingereza (BBC), Steve Sucker kwenye kipindi cha Hard Talk. Kwa taarifa ya Acacia, maelezo ya Lissu katika kipindi hicho yanapingana na ukweli ulioelezwa na Acacia kuhusu mwenendo wake kibiashara nchini na juhudi zake za uzalishaji huku wakisimamia makubaliano yanayohusu kampuni zake tanzu.Katika taarifa yake kwa vyombo vya habari kuhusu utekelezaji wa kazi zake za uchimbaji dhahabu kwa mwaka jana katika migodi tajwa nchini, Acacia ilisema imefanikiwa kuzalisha wakia za dhahabu 521,980. Akizungumzia taarifa hiyo, Ofisa Mtendaji Mkuu Mpya wa Acacia, Peter Geleta alisema wanathamini ushirikiano wao na Tanzania wa muda mrefu kwenye sekta ya madini ambapo kwa mwaka 2018 wamelipa kodi na mrabaha zaidi ya dola za Marekani milioni 127.Aidha, alisema mwaka 2018 walifanikiwa kuwalipa wasambazaji wa ndani zaidi ya dola milioni 273 huku pia wakitoa ajira kwa wazawa kwa asilimia 97 sambamba na kuwekeza kwenye miradi ya kijamii yenye thamani ya dola za Marekani milioni 8.8.  Hayo yote tumefanya kwa kuwa tunathamini ushirikiano wetu na Tanzania wa muda mrefu na pia tunatambua nafasi yetu ya kuboresha maisha ya jamii inayozunguka migodi yetu kwa kuhakikisha tunaboresha maisha yao kwa kuanzisha miradi yenye tija kwao itakayobadilisha maisha,  alisema Geleta.Aliongeza kwa kutambua ushirikiano wao wa Tanzania wa muda mrefu, wataisaidia Barrick kwenye mazungumzo kuhusu ulipaji wa fidia ya biashara ya madini ili kuhakikisha suluhu inapatikana kwa manufaa ya pande zote. Akizungumzia ripoti ya uzalishaji dhahabu kwa mwaka 2018, Geleta alisema uzalishaji kwenye migodi yote mitatu nchini ulikuwa nzuri na walifanikiwa kuzalisha wakia wa dhahabu 521,980 ambapo awali walitarajia kuzalisha wakia kati ya 435,000 hadi 475,000. Akifafanua kwa mgodi mmoja mmoja, Geleta alisema mgodi wa North Mara umeendelea kufanya vizuri na mwaka 2018 walifanikiwa kuzalisha wakia za dhahabu 336,055 ikiwa ni ongezeko la asilimia nne ya mwaka 2017.Mgodi wa Buzwagi nao walizalisha wakia za dhahabu 145,440 mwaka 2018 ikiwa ni pungufu kwa asilimia 46 ya mwaka 2017 na kwamba mgodi wa Bulyanhulu wenyewe uliendelea kupunguza uzalishaji lakini walifanikiwa kuzalisha kiasi cha wakia za dhahabu 40,485 . Mapema mwaka 2017, Rais John Magufuli alizuia usafirishaji nje wa mchanga wa madini na kuunda Kamati Maalumu ya kuchunguza mchanga huo maarufu (makinikia) yaliyopo katika maeneo mbalimbali nchini.Matokeo ya uchunguzi huo yalibaini jumla ya makontena 277 ya mchanga huo katika bandari kavu jijini Dar es Salaam yakitaka kusafirishwa kwenda nje kuchenjuliwa na Kampuni ya Barrick. Hata hivyo, makontena hayo yalizuiwa kusafirishwa na kufanyiwa tathmini kubaini kiasi cha madini kilichopo na thamani yake ambapo ilibainika kuwa makontena 277 yalikuwa na wastani wa tani 7.8 za dhahabu yenye thamani ya kati ya shilingi bilioni 676 na bilioni 1,147.Baadaye kampuni hiyo ilitakiwa kulipa fidia ya hasara ya kusafirisha madini hayo kwa muda wa mrefu kuanzia miaka ya 1970 ambapo baadaye Mwenyekiti Mtendaji wa Barrick, Profesa John Thornton aliwasili nchini na kukutana na Rais na timu ya kamati ya mazungumzo kuhusu kulipa deni hilo.Katika mazungumzo hayo, Kampuni ya Barrick ilikubali kulipa Dola za Marekani milioni 300 sawa na Shilingi bilioni 700 kama malipo ya kuonesha nia njema na kufidia fedha zilizotokana na upotevu wa mapato kupitia biashara madini na kampuni hiyo. Mazungumzo hayo yako chini ya Waziri wa Sheria na Katiba, Profesa Palamagamba Kabudi ambaye pia ndiye Mwenyekiti wa Kamati hiyo ya mazungumzo na wawakilishi wa Kampuni ya Barrick.