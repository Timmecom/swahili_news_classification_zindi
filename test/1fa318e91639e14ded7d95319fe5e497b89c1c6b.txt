 ZAIDI ya Sh milioni 270 zinadaiwa na Kituo cha Mikutano cha Kimataifa cha Arusha (AICC) baada ya wapangaji wake 148 jijini Arusha kushindwa kulipa kwa wakati kodi ya pango ya nyumba za kuishi na biashara.Kutokana na hali hiyo, menejimenti imetoa siku 30 vinginevyo wapangaji hao wataondolewa katika upangaji wa nyumba hizo baada ya jitihada za ziada za kuwataka kukamilisha malimbikizo ya pango kushindikana.Akizungumza na waandishi wa habari jana, Mkurugenzi Mtendaji wa AICC, Elishilia Kaaya alisema hatua ya kutaka kuwafukuza wapangaji hao ni baada ya jitihada za ziada na busara kushindikana kulipwa fedha hizo wakati taasisi hiyo inahitaji fedha ili kujiendesha. Tunawadai wapangaji wa nyumba 148 ambazo zinatumika kwa makazi ya kuishi pia tuna wapangaji kwa ajili ya ofisi za kazi ambao huwa wanalipa kwa dola,  alisema Kaaya. Akifafanua kiasi cha fedha wanachowadai wapangaji hao, Kaaya alisema kwa upande wa nyumba za kuishi, wanadai zaidi ya Sh 270.642, kwa idadi ya nyumba 148.Aliongeza kuwa wapangaji kwa waliokodishiwa nyumba hizo kutoka nje ya nchi, kodi zao wanalipa kwa kiwango cha dola na fedha wanazowadai ni zaidi ya dola za Marekani 37,932, na kwa upande wa watu waliokodisha nyumba hizo kama ofisi, wanadaiwa zaidi ya Sh milioni 255.6.Akizungumzia kukaa muda mrefu bila ya kulipa kodi na bila ya kuwachukulia hatua, alisema baadhi ya wapangaji wamekuwa na utamaduni wa kukwepa kulipa kodi ya serikali kwa visingizio mbalimbali. Kuna baadhi ya watu ambao hawapendi kulipa kodi, utamaduni huu siyo mzuri, unaikosesha serikali mapato, mfano katika nchi nyingine, ukipitisha siku moja bila ya kulipa kodi, unachukuliwa hatua kali za kisheria, hivyo tunataka watu wabadilike, waache kuishi kwa mazoea,  alisema Kaaya.Alisema hadi kufikia mwisho wa mwezi ujao kama kuna mpangaji yeyote atakayekuwa hajalipa kodi ya pango, ajiandae kuondoka kwenye nyumba hizo.  Kwenye nyumba za shirika tutawaondoa kama watashindwa kulipa kodi na tumewapa muda wa mwezi mmoja kwa sababu sisi ni shirika la umma na hii ni mara ya pili, tumewaita kutaka kujua kwa nini hawataki kulipa kodi,  alisema Kaaya.Pia alisema wapo wapangaji waliokaa zaidi ya miezi 29 kwenye nyumba hizo, bila ya kulipa kodi hivyo aliwataka kuanza kulipia pango mara moja kabla ya kuchukuliwa hatua za kisheria.