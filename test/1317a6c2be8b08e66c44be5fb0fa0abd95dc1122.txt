 JUMUIYA ya Afrika Mashariki imetajwa kuwa ni jumuiya inayoongoza kwa ubora barani Afrika, ikilinganishwa na jumuiya nyingine ndani ya bara hilo. Jumuiya nyingine Afrika ni pamoja na Jumuiya ya Maendeleo ya Kusini mwa Afrika (SADC), Afrika ya Kati (COMESA) na Afrika Magharibi (ECOWAS).Baada ya Jumuiya ya Ulaya (EU), Afrika Mashariki yenye jumla ya wakazi zaidi ya milioni 170 ndiyo jumuiya inayofuata kwa ubora duniani. Hii ina maana kuwa Jumuiya ya Afrika Mashariki ni ya pili kwa ubora duniani. Hayo yalisemwa na Naibu Waziri wa Tanzania anayeshughulikia Mambo ya Nje na Ushirikiano wa Afrika Mashariki, Dk Damas Ndumbaro alipozungumza na gazeti hili hivi karibuni akielezea mwelekeo wa EAC.Kutokana na kuimarika kwa jumuiya hiyo, imefanikiwa kuongeza idadi ya wanachama kutoka wanachama watatu wa awali hadi kufikia wanachama sita.  Mwelekeo wa jumuiya kusema kweli unaimarika, niwaambie Watanzania na wanajumuiya ya Afrika Mashariki kuwa ukiondoa Jumuiya ya Ulaya (EU), hii ndiyo jumuiya inayofuata kwa ubora zaidi duniani, ni ya pili duniani na ya kwanza barani Afrika,  alisema Dk Ndumbaro.Alisema kukua huko ni kielelezo kuwa jumuiya inafanya vizuri na kuweza kuvutia nchi nyingine barani Afrika. Alisema pamoja na ongezeko hilo, bado kuna maombi ya nchi zaidi zinazotaka kujiunga na jumuiya hiyo kutokana na faida na fursa mbalimbali ambazo wamezibaini.Kwa mujibu wa Dk Ndumbaro kama jumuiya ingekuwa haifanyi vizuri nchi wanachama zisingeongezeka na pia nchi hizo zisingeomba kujiunga na jumuiya hiyo. Kwa upande wa michango ya nchi wanachama kwa Jumuiya ya Afrika Mashariki, Dk Ndumbaro alisema Tanzania imetoa mchango wake kwa asilimia 89 katika Mwaka wa Fedha 2018/2019 ambao unaofikia ukingoni Juni 30, mwaka huu na kuongeza kuwa, ni matarajio kuwa asilimia 11 iliyobakia itamalizika kabla ya mwaka huu wa fedha kumalizika. Wakati huo huo, juhudi za Afrika Mashariki katika kuhudumia wakimbizi zimetambuliwa na Bunge la Afrika (PAP).Bunge hilo limetunuku nchi za Rwanda na Uganda kutokana na majukumu yao katika kuwasaidia wakimbizi na kuwatendea ubinadamu. Katika maazimio yake yaliyofikiwa kutoka katika vikao vyake, Bunge la Afrika lilitunuku Uganda nishani ya heshima kutokana na kuwahudumia wakimbizi zaidi ya milioni 1.2 kutoka katika mataifa ya Jamhuri ya Kidemokrasia ya Kongo na Sudan Kusini. Kwa upande wake Rwanda ilipata heshima hiyo kutokana na uadilifu mkubwa na utu ambao wamekuwa wakiwaonesha wakimbizi katika maeneo yote ambayo nchi hizo zinahudumu. Nchi hiyo ilitajwa kama taifa la mfano katika kuwahudumia wakimbizi katika maeneo mbalimbali.