 Akizungumza jijini hapa, Mwenyekiti wa Kamati ya Madini ya Vito Tanzania, Gregory Kibusi, alisema:  Wachimbaji wa madini ya vito na usonara, watarajie kupata masoko ya madini yao nje. Wanunuzi wa bidhaa zetu wapo na wana imani kubwa na madini yetu. Jambo kubwa tulilolihitaji ilikuwa kujua masoko na namna ya kupata taarifa mbalimbali. Tunafurahi kwa hilo, tumefanikiwa. Akizungumzia namna alivyonufaika na maonesho hayo, Mkurugenzi Mtendaji wa Kampuni ya Madini ya H.B, Harry Mushi alisema maonesho hayo yamewasaidia kujua nafasi zao kibiashara.Aliongeza, maonesho hayo yamewasaidia kujua aina za madini zinazotakiwa kuwasilishwa kwenye maonesho ya kimataifa, na umuhimu wa kuzingatia ubora wa madini. Tumegundua wafanyabiashara wa madini Tanzania tunahitaji kujipanga ili kuliteka soko la kimataifa. Tumejifunza umuhimu wa kukata madini. Madini tunayo na ni bora sana. Wachimbaji wanatakiwa kuyaongezea thamani madini yao. Jambo hili ni muhimu sana, tunahitaji kujipanga,  alisema.Naye mfanyabiashara wa madini na Ofisa Masoko wa kampuni ya Tom Gems, Jeremiah Simeon, ameshukuru Serikali ya Tanzania kutokana na kuwa na uhusiano mzuri na Thailand uliowezesha wafanyabiashara wa Tanzania kushiriki maonesho hayo na kuwafungulia mipaka ya ufahamu kuhusiana na biashara ya madini ya vito na usonara katika ngazi za kimataifa.Akizungumzia ushiriki wa Tanzania katika maonesho hayo, Kamishna Msaidizi wa Madini, Hamis Komba, alisema Serikali ina mengi iliyojifunza kutokana na ushiriki wake katika maonesho hayo ikiwemo matumizi ya teknolojia zinazotumika katika sekta hiyo.Akizungumzia kuhusu uthamini wa madini ya vito na almasi katika maonesho hayo, mthamini wa madini kutoka idara ya uthamini wa madini ya almasi (TANSORT), Edward Rweyemamu alisema idara ya uthamini imeyatumia maonesho hayo kutafiti mwenendo wa bei za madini, jambo ambalo litawasaidia kuifanyia marekebisho kanzidata ya bei ili kuhakikisha wanapata mrahaba stahiki.