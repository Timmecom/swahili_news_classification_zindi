 HALMASHAURI ya Jiji la Arusha imeanzisha operesheni maalum ya kuwatia nguvuni wafanyabiashara waliokaidi kulipa kodi za Jiji hilo na wapangaji walioshindwa kulipa kodi ya pango ya halmashauri.Akizungumza na waandishi wa habari ofisini kwake, Mkurugenzi wa Jiji la Arusha Dk Maulid Madeni amesema ofisi yake imeamua kuanzisha kampeni hiyo kabambe kutokana na baadhi ya wafanyabiashara kutolipa kodi kwa wakati na kusababisha mapato ya halmashauri hiyo kushuka kwa miezi miwili sasa. Tangu Novemba mapato ya Halmashauri ya jiji yameshuka. Hii inatokana na baadhi ya wafanyabishara pamoja na baadhi ya watu waliopangishwa kwenye nyumba za zetu kutolipa kodi kwa wakati,  amesema.Kwa mujibu wa Dk Madeni, vinara wakuu wa kukwepa kulipa kodi ni wamiliki wa hoteli ambao wamekuwa wanaficha vitabu vyao vya usajili wa wateja wanaolala kwenye hoteli.Amesema operesheni hiyo itakoyoongozwa na wakuu wa idara itahusisha wamiliki wa viwanda, maduka ya bidhaa pamoja aina nyingine za biashara ambazo zinatakiwa kulipa kodi kwenye jiji la Arusha.Dk Madeni amewataka wananchi wote wa Arusha kuanzia kesho kuonesha ushIrikiano wakati timu hiyo ikiendelea na operesheni ili kukusanya kodi kwa ajili ya maendeleo ya wananchi wa jiji la Arusha. Wafanyabishara wote ambao mpaka kesho (leo) watakuwa hawajalipa kodi hatutafunga biashara zao lakini tutawakamata na kuwashtaki kwa kosa la kuhujumu uchumi,  amesema.Kuhusu vitambulisho vya Machinga, Dk Madeni amesema mpaka sasa jiji hilo limeshatoa vitambulisho vya machinga 5,800 kati ya vitambulisho 8,000 walivyopewa na ofisi ya mkuu wa mkoa na baada ya kumaliza uhakiki utafanyika kubaini kama kweli waliopatiwa vitambulisho hivyo ni walengwa.Ofisa Biashara wa Jiji la Arusha, Godfrey Edward amesema, kuna baadhi ya wafanyabiashara ambao wanafanyabiashara na wanapata fedha lakini hawataki kulipa kodi na hawana sababu za msingi.Akitoa ufafanuzi kuhusu vitambulisho vya machinga alisema baada ya kumaliza kugawa vitambulisho hivyo uhakiki utaanza upya kuwabaini wafanyabishara waliochukua vitambulisho wakati hawana sifa.