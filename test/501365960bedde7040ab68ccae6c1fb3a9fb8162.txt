 SERIKALI imewahimiza wafanyabiashara mkoani Morogoro kutumia uwepo wa Kituo cha Biashara cha Benki ya NMB kupata fursa za mitaji na masoko ya nje na ndani ya nchi.Mkuu wa Mkoa wa Morogoro, Dk Steven Kebwe ameyasema hayo wakati wa uzinduzi wa Kituo cha Biashara cha NMB kilichoanzishwa kwa lengo la kuwasaidia wafanyabiashara wa Mkoa wa Morogoro.Katika hotuba yake iliyosomwa na Mkuu wa Wilaya ya Morogoro, Regina Chonjo, amesema NMB imeamua kuanzisha kituo hicho baada ya kugundua kuwa mkoa huo una fursa nyingi za kiuchumi ikiwemo shughuli za kilimo, madini na utalii huku wafanyabiashara wa mkoa huo wakiwa hawajafaidi vizuri fursa za shughuli hizo za kiuchumi.Amesema kupitia fursa hizo, NMB imeona iwasaidie wafanyabiashara wa Morogoro kwa kuanzishia kituo maalumu ambacho licha ya kupata elimu na kuunganishwa na masoko ya ndani na nje, pia watapatiwa huduma ya mikopo.Mkurugenzi Mtendaji wa Benki ya NMB, Ineke Bussemaker amesema Kituo cha Biashara cha Morogoro ni kituo cha 10 nchini huku lengo la kuanzisha vituo hivyo vilivyopo kwenye mikoa mikubwa ya kusaidia shughuli za kibiashara na wafanyabiashara ili kunufaika zaidi na fursa zinazowazunguka hususani kilimo.Bussemaker alisema kuanzishwa kwa kituo hicho cha kibiashara mkoani Morogoro kumetokana na kuwepo kwa fursa nyingi ikiwemo viwanda vya sukari vya Kilombero na Mtibwa pamoja na kuwepo kwa migodi ya madini na utalii, ambazo kama wafanyabiashara watazitumia vizuri wataweza kukuza uchumi wa mkoa huo. Tumekuwa tukiunga mkono serikali katika jitihada zake mbalimbali ikiwemo kusaidia kukusanya kodi na sasa katika kuelekea uchumi wa viwanda tumeelekeza juhudi zetu kuwasaidia wafanyabiashara kwa kuanzishia kituo maalumu ambacho watakutana na maofisa wetu na kuwapatia ushauri, alisema.Mkuu wa Kitengo cha Biashara cha Benki ya NMB, Donatus Richard, amesema benki hiyo inajivunia kuwaona wafanyabiashara waliochukua mikopo ya chini, lakini sasa wamekuwa matajiri wakubwa baada ya kupata ushauri kutoka NMB na kuwataka wafanyabiashara wa Morogoro kuchangamkia fursa hiyo.Uzinduzi wa kituo hicho cha biashara umekwenda sambamba na benki hiyo kutoa msaada wa madawati yenye thamani ya Sh milioni 10 kwa shule za sekondari za Lupanga na Kilakala zilizopo katika Manispaa ya Morogoro.