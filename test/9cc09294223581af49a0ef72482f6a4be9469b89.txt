 SERIKALI imedhamiria kukamilisha utathimini na utwaaji wa maeneo ya kipaumbele 13 katika maeneo yatakayojengwa kambi kwenye mradi wa bomba la mafuta ghafi kutoka Hoima, Uganda hadi Tanga, Tanzania mwezi ujao.Hatua hiyo itasaidia hadi kufikia mwezi Septemba mwaka huu, timu ya ujenzi kuanza kazi huku mikataba na taratibu nyingine zikiendelea.Mratibu wa mradi huo kitaifa kutoka Wizara ya Nishati, Salum Mnuna aliliambia gazeti hili kuwa kazi za ujenzi wa bomba hilo kwa Tanzania zinaendelea kama ilivyopangwa katika maeneo ya tathmini, utafiti na mengineyo.Alisema katika maeneo 13 wanatarajia kulipa fidia watu zaidi ya 360 huku katika eneo lote la Mkuza kuna zaidi ya walipwa fidia 9,000.Mnuna alisema katika mwezi Juni mpaka Julai wamepanga kuhakikisha maeneo hayo 13 ya kipaumbele kwa ajili ya kujenga kambi yanamalizwa kulipa fidia na kutwaa maeneo ili kuanza ujenzi kisha itafuata taratibu za kuwalipa wengine kwa awamu.Mnuna akizungumzia maendeleo ya ujenzi huo alisema katika utekelezaji wa mradi kuna awamu mbalimbali ikiwemo utafiti na katika utafiti wa udongo, miamba na maji unakamilika leo Mei 14.Alisema pia majadiliano ya mkataba wa kibiashara na kisheria yako katika hatua mbalimbali huku mkataba wa ubia nao pia majadiliano yanaendelea baada ya Uganda kusitisha kwa muda, lakini baadaye yanaendelea.Mnuna alisema utafiti wa kutumia reli wakati wa ujenzi nao unaendelea kwa Shirika la Reli (TRC) wakiwa mkoani Tabora pamoja na matumizi ya maji katika ujenzi ukiwa katika hatua za awali na zinaendelea kama ilivyopangwa. Katika utumiaji wa ardhi, maeneo ya kipaumbele tunatarajia kutwaa ardhi kwa kulipa fidia ifikapo Juni hadi Julai mwaka huu, kuwezesha timu za ujenzi kuanza ifikapo Septemba,  alisema.Alieleza kuwa kampuni nyingi ya wazawa zimejitokeza katika ujenzi wa miundombinu mbalimbali kwani wamekubaliana baadhi ya kazi zifanywe na kampuni za ndani na nyingine kushirikiana na wageni.