 KATIKA hali ya kusikitisha, uongozi wa Shule ya Sekondari ya Tumaini Lutheran Seminary, umeonekana kupanga mbinu za ushindi kwa kuandaa miundombinu ya kufanya udanganyifu, jambo lililolifanya Baraza la Mitihani Tanzania (Necta) kuifutia matokeo ya wanafunzi 57.Pia baraza limefuta matokeo ya watahiniwa 252, waliobainika kufanya udanganyifu kwa kuingia na notes(nondo) kwenye chumba cha mtihani. Aidha, baraza limezuia matokeo ya wanafunzi 381 wa shule za St Mathew s na St Marks kwa ajili ya uchunguzi zaidi. Akifafanua udanganyifu uliofanyika katika Shule ya Sekondari Tumaini Lutheran ya Malinyi mkoani Morogoro, Katibu Mtendaji wa Necta, Dk Charles Msonde alisema baraza lilipokea taarifa kufanyika udanganyifu shuleni hapo. Pamoja na kuwa hali ya ufanyaji mtihani ilikuwa salama maeneo yote nchini, kulikuwa na matukio kadhaa ya kusikitisha yaliyojitokeza, katika kituo cha Shule ya Sekondari Tumaini Lutheran Seminary yenye namba ya usajili S0983.  Baraza kwa kushirikiana na Kamati ya Mitihani ya Wilaya ya Malinyi na ile ya Mkoa wa Morogoro walifika katika shule hiyo na kubaini mambo kadhaa ikiwamo miundombinu iiliyoandaliwa kuwawezesha kufanya udanganyifu huo,  alisema.Dk Msonde alisema:  Baraza lilibaini uongozi wa shule kwa kushirikiana na walimu wa shule hiyo sita, watahiniwa wa kidato cha nne, baadhi ya wanafunzi wa kidato cha pili na cha tatu, wasimamizi wawili, polisi mmoja walipanga njama na kutekeleza kufanya udanganyifu wa mitihani.Uongozi wa shule waliwapatia jukumu maalumu baadhi ya wanafunzi wa kidato cha pili na cha tatu, kuchukua mitihani kutoka kwa watahiniwa kupitia kwenye madirisha na matundu yaliyotobolewa kwenye madirisha na matundu yaliyotobolewa kwenye vyumba vya mitihani na kuwafikishia walimu wa masomo waliokuwa wamewekwa kwenye chumba maalumu kwa lengo la kuyatolea majaabu.   Inaonesha uongozi wa shule uliweka miundombinu mahususi ya kufanikisha hilo kwani walitoboa matundu kwenye madirisha na kwenye vyumba vya mtihani ili kurahisisha utoaji wa mitihani pindi inapofunguliwa tu na kurejesha majibu .Aidha, Dk Msonde alisema wanafunzi hao walishirikiana na walimu hao, kunakili majibu yaliyoandaliwa na hatimaye kwa kushirikiana na polisi aliyekuwa kituoni, majawabu yalirejeshwa kwa watahiniwa kwenye chumba cha mtihani. Aliwataja wanafunzi hao kuwa ni Cana Mwalyosi, Focus Ligongo ( Kidato cha Pili), Edson Mwiche, Hassan Yohana, Francis Maongezi, Ansbert Njavale, Juma Magembe, Christopher Tapule, Sharifu Alle.Aliwataja waliohusika kuwa ni wasimamizi Hassan Nguvuila, Jovera Lujara, Polisi G 7281 Konstebo Khamis, walimu wa sekondari ya Tumaini ambao ni Diana Kajanja, Michael Mang ande, Samwel Mngwasa, Amos Nyenja, Japhary Matengo na Nicodem Libebefu. Wengine waliohusika ni Mkuu wa Shule, Eliud Payovela na walimu wa taaluma, aliowataja kwa jina la mwalimu Mpollo na David Kambanyuma.  Kamati ilibaini uwepo wa karatasi nyingi zilizokuwa ni majibu ya somo la Chemistry nje ya vyumba vya mitihani ambazo zilifanana na maswali yote ya mtihani wa somo la Chemistry uliokuwa unaendelea kufanyika. Walimu wote walioshiriki hujuma hiyo walikamatwa, kuhojiwa na kukiri kuhusika kwa kufanya udanganyifu katika mitihani ya masomo ya Basic Mathematics, Geography, History na Chemistry ambayo yalikuwa yameshafanyika.Dk Msonde alisema katika mkutano wake wa 128, baraza lilipitia kwa kina taarifa ya udanganyifu uliofanyika katika Shule ya Sekondari ya Tumaini Lutheran na kuamua kufuta matokeo ya watahiniwa wote 57.   Pia Baraza limeifungia Shule ya Sekondari S0983 Tumaini Lutheran Seminary kuwa Kituo cha Mitihani hadi Baraza litakapojiridhisha kuwa kituo hicho ni salama kuendesha mitihani ya taifa  alisema.Pia wameiagiza Bodi ya shule ya Tumaini Lutheran Seminary, iwachukulie hatua kali za kinidhamu wanafunzi wa kidato cha pili na tatu, walioshiriki kufanikisha udanganyifu wa mitihani kufanyika.  Mamlaka husika iwachukulie hatua stahiki walimu na askari polisi walioshiriki udanganyifu kwa mujibu wa Kanuni za Utumishi na Sheria za nchi,  alisema.Katika hatua nyingine, Dk Msonde alisema Baraza limefuta matokeo yote a watahiniwa 252 waliobainika kufanya udanganyifu, kati yao 180 ni wa shule, 71 ni wa kujitegemea na mmoja ni wa Mtihani wa Maarifa (QT) huku wawili waliandika matusi kwenye skripti zao. Aidha, Dk Msonde alisema Baraza limezuia kutoa matokeo ya watahiniwa 228 wa Shule ya St Mathew s na 153 wa Shule ya St Marks, wanaotuhumiwa kufanya udanganyifu hadi hapo uchunguzi utakapokamilika.Alisema pia imezuia matokeo ya watahiniwa 37 wa shule, ambao walipata matatizo ya kiafya na kushindwa kufanya mitihani ya baadhi ya masomo, sambamba na watahiniwa 136 wa shule, ambao walipata matatizo na kushindwa kufanya mtihani kwa masomo yote.  Kwa watahiniwa ambao hawakufanya baadhi ya masomo watapewa fursa ya kufanya mtihani kwa masomo ambayo hawakufanya na wale ambao hawakufanya yote pia watapata fursa ya kufanya kwenye mitihani ya kidato cha nne mwaka 2019  alisema.