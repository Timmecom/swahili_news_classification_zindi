 BAADHI ya wazazi na walezi wa Kijiji cha Kitumbi wilayani Handeni, Tanga wameitaka serikali kufanya mabadiliko ya kanuni ya sheria ya wanaume wanaowapa mimba wanafunzi sambamba na wanawake waliohusika ili wote kwa pamoja watumikie kifungo kwa lengo la kumaliza tatizo.Wananchi hao walitoa kilio chao juzi mbele ya Mkuu wa Wilaya hiyo, Godwin Gondwe katika hafla ya ujenzi wa Shule ya Sekondari ya Kata ya Kitumbi, na kusema iwapo wahusika wote watafungwa tatizo hilo litakwisha. Wakizungumzia tatizo la mimba kwa wanafunzi, wananchi hao walisema kitendo cha wanaume kufungwa na wanafunzi wa kike kubaki nyumbani, kinaongeza ukubwa wa tatizo kwa sababu mwanafunzi anaweza kurubuniwa na kuharibu ushahidi na kumtoa mtuhumiwa rumande na mwishowe anakimbiwa.Mwajuma Abdallah mkazi wa kijiji hicho amesema kuwa kitendo cha kumkamata mtuhumiwa aliyempa mimba mwanafunzi na kumwachia aliyepachikwa ni kupoteza ushahidi badala yake wanatakiwa wote wakamatwe wawekwe ndani. Mkazi mwingine Jonathan Anthony alisema,  kitendo cha kuwakamata wote mtuhumiwa na mwanafunzi, kitawatia hofu watoto wa kike kutoa ushirikiano wa kisheria na kutokubali kurubiniwa kwa lengo la kuharibu ushahidi . Kuhusu ujenzi wa Shule ya Sekondari kijijini hapo, wananchi walimpongeza Gondwe kwa kuwahamasisha kujenga shule hiyo kwani kijijini hapo hakujawahi kuwa na shule ya sekondari tangu nchi ipate Uhuru.  Ni jambo jema umetuhamasisha nasi tumepata hamasa na kuona umuhimu wa kuwa na shule karibu na makazi yetu ambayo itasaidia watoto wetu kusoma karibu badala ya kwenda mbali kutafuta elimu,  alisema Juma Ramadhani.Mkuu huyo wa wilaya, alisema lengo lake ni kuhakikisha anawashirikisha wananchi kwenye maendeleo yao ili lengo la ujenzi wa vyumba 62 vinavyohitajika wilayani humo vifikiwe. Alitoa agizo kwa wahandisi wa ujenzi wa ngazi zote wilayani humo kila mmoja kuhakikisha anashiriki kwenye eneo lake kusimamia kitaalamu majengo hayo ili wasijengwe chini ya viwango na hivyo kuzifanya nguvu za wananchi zisipotee bure.Pia aliwataka wawekezaji na wadau wa elimu waliopo ndani na nje ya wilaya hiyo kusaidia jitihada za wananchi kujenga madarasa hayo yanayotarajiwa kukamilika mapema Februari mwakani ili wanafunzi waweze kujiunga kidato cha kwanza na kupunguza msongamano. Ujenzi wa vyumba vya madarasa kwa kuwashirikisha wananchi unatarajia kuokoa fedha zaidi ya Sh milioni 800 ambazo zingetumika kwenye ujenzi huo.