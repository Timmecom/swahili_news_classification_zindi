 ARUSHA FC imeapa kuisambaratisha timu ya Gwambina katika mchezo wa ligi daraja la kwanza (FDL) unaotarajiwa kuchezwa Uwanja wa Sheikh Amri Abeid, Januari 18 jijini hapa.Gwambina FC yenye maskani yake mjini Misungwi mkoani Mwanza iliifunga AFC katika mchezo wa kwanza kwa mabao 3-0, ambapo sasa AFC imeeleza kulipiza kipigo hicho katika mchezo wa marudiano. Katika msimamo wa ligi hiyo Kundi B, Geita Gold inaongoza ikiwa na alama 21 sawa na Gwambina zikitofautiana kwa mabao ya kufunga na kufungwa AFC inashika nafasi ya tatu kwa alama 19.Kocha Mkuu wa AFC, Ulimboka Mwakingwe alisema kiujumla mikakati yao ni kuhakikisha alama tatu zinabaki nyumbani na hilo linaenda kutimia kwani kikosi kiko imara. Tunashukuru, wachezaji wako kambini na tunaendelea vizuri, tutahakikisha tunapata pointi tatu ndio dhamira yetu hivyo wana Arusha wasichoke kusapoti timu yao kwa hali na mali, alisema Mwakingwe.Naye Ofisa habari wa AFC, Bahati Msilu alisema maandalizi ya mchezo huo yako vizuri na kwa taarifa ya mwalimu wachezaji wana ari na wako tayari kwa mapambano. Gwambina wanakuja nyumbani kwetu sisi tutawahudumia na hilo litajidhihirisha baada ya dakika 90 tutaenda kuwaonyesha mpira wa hadharani kama ambavyo tumewafunga wengine kwani tuna kikosi bora na kamili, alisema Msilu.Alisema AFC imecheza michezo 6 nyumbani na haijapoteza mchezo hivyo ni muhimu kushinda ili kuendelea kujiweka katika mazingira mazuri kupanda ligi kuu. Tumeimarisha kikosi chetu ipasavyo kwa kufanya usajili wa nafasi mbalimbali kuongeza nguvu na tuko timamu kila idara wakazi wa Arusha fikeni kuona watoto wa nyumbani wanavyosakata kandanda, alisema Msilu.Michezo mingine ya ligi daraja la kwanza itakayochezwa mwishoni mwa wiki hii, Mashujaa itaivaa Geita, Rhino Rangers dhidi ya Gipco,Transit Camp itaivaa Sahare all Stars, Mawenzi Market itaikaribisha Green Warriors na Stand United itacheza dhidi ya Pamba.