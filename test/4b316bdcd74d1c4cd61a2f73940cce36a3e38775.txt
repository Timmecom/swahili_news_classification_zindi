 Hatua hiyo imepokelewa kwa furaha na wazalishaji maziwa kwa kuwa udhibiti huo wa bei utasaidia kupambana na wanunuzi wasiokuwa waaminifu.Waziri wa Biashara, Vincent Munyeshyaka ameelekeza kuwa kuanzia wiki iliyopita lita moja ya maziwa bei yake ya chini itauzwa kwa Rwf200.Aidha vituo vya kukusanya maziwa vitauza viwandani kwa Rwf220 lakini kwa wafugaji au vituo vinavyouza moja kwa moja katika viwanda vya Inyange cha Masaka, Kigali, watalipwa Rwf240 kwa lita.Mwenyekiti wa Shirikisho la wazalishaji Maziwa Rwanda (NDFFR), Gahiga Gashumba alisema udhibiti huo wa bei utasaidia kuondokana na udanganyifu.Alitoa mfano wawazalishaji wa maziwa kutoka wilaya ya Nyagatare wamekuwa wakipata Rwf170 kwa lita moja ya maziwa kutoka vituo vya kukusanyia bidhaa hiyo jambo ambalo haliendani na uzalishaji.Wakati huohuo bidhaa za maziwa kutoka kampuni nane zimepewa alama ya ubora (S-Mark) na Bodi ya Viwango Rwanda (RSB).Aprili 20 mwaka jana RSB ilitoa maelekezo ya kuthibitishwa kwa bidhaa hizo kwa lengo la kutangaza bidhaa zinazozalishwa nchini huku ikitekeleza agizo la mawaziri kusimamia ukusanyaji, usafirishaji na uuzaji wa maziwa.Kati ya bidhaa zinazotengenezwa nchini humo zilizopewa alama ya ubora ni pamoja na jibini, barafu, maziwa mgando na maziwa ambazo kwa sasa ziko katika maduka makubwa mjini Kigali baada ya kufikia mahitaji ya viwango vinavyotakiwa.Meneja wa utoaji hati za ubora katika RSB, Antoinette Mbabazi, alisema kati ya mahitaji yanayopaswa kufikiwa na kampuni au bidhaa ili kupewa hati ya ubora ni pamoja na usafi, vifaa vinavyotumika kuandaa bidhaa hizo.Ameeleza kuwa ni lazima utayarishaji wake utumie umeme kwa sababu bidhaa za maziwa inahitaji kuwekwa kwenye ubaridi kwa kiwango fulani kwa ajili ya kuepusha maradhi.