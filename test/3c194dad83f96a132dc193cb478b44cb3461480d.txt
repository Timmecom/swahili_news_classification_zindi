 UPANDE wa utetezi katika kesi ya uchochezi inayowakabili viongozi tisa wa Chama cha Demokrasia na Maendeleo (Chadema) akiwamo Mwenyekiti wa chama hicho, Freeman Mbowe, umepinga kuoneshwa kwa video iliyopokelewa mahakamani kama ushahidi.Hatua hiyo imekuja baada ya Wakili wa Serikali Mkuu, Paul Kadushi kuiomba Mahakama ya Hakimu Mkazi Kisutu, kuandaa mazingira wezeshi ya kuonesha maudhui ya video iliyochukuliwa wakati wa kufunga kampeni za uchaguzi mdogo Jimbo la Kinondoni. Upande wa mashitaka uliomba mahakama hiyo itumie Kituo cha Mafunzo cha Kisutu kuonesha maudhui hayo kwa sababu kina vifaa vinavyowezesha kuonekana kwa video hiyo vizuri.Wakili wa utetezi, Peter Kibatala alidai jana mbele ya Hakimu Mkazi Mkuu, Thomas Simba kuwa upande wa mashitaka ulipaswa kuandika barua kwa uongozi wa mahakama kuomba kutumika kwa kituo cha mafunzo kuonesha maudhui hayo. Alidai pia walipaswa kuandaa vifaa vyote muhimu ikiwemo waya na projekta ambavyo vingewezesha kuonekana kwa video hiyo na sio wajibu wa mahakama kuandaa.Kibatala alidai kama upande wa mashitaka wanataka kuoneshwa video hiyo walipaswa kuleta mahakamani waya, projekta na vifaa vingine na kuvitoa kama kielelezo na ndipo ushahidi huo ungeweza kuoneshwa bila kupingwa. Alidai pia kitendo cha kutumia vifaa kutoka nje ya ushahidi ulioletwa mahakamani hapo hauruhusiwi kisheria na kwamba kama kamera iliyopokelewa mahakamani inauwezo ioneshwe kwani ushahidi utatoka hapo.Hata hivyo, walipinga mahakama kutumia kamera na tepu kuonesha video kwa sababu hairuhusiwi kuiingiza mahakama kuwa sehemu ya ushahidi. Akijibu hoja hizo, Wakili Kadushi alidai mapingamizi hayo hayana msingi wa kisheria isipokuwa ni maoni binafsi. Alidai sio kila kinacholetwa mahakamani kinapaswa kutolewa kama ushahidi na kwamba kutumia kamera na tepu ni kwa sababu ni vielelezo tayari katika mahakama hiyo.Kadushi alidai mahakama ndio inapaswa kuwa na mazingira wezeshi ya kuendeshea kesi na kwa sababu kituo hicho cha mahakama kina mazingira hayo basi, yatumike. Pia alidai suala la kwamba wanatakiwa kuandika barua si sahihi kwani hizo ni taratibu za kiutawala na sio za kimahakama au kisheria. Ni wajibu wa mahakama kuweka vifaa hivyo ili kusaidia uendeshaji wa kesi hivyo, ni rai yetu kwamba hoja zilizowasilishwa hazina msingi na kwamba sio jukumu la upande wa mashitaka wala utetezi kutoa vifaa isipokuwa ni mahakama yenyewe,  alidai Kadushi. Alidai vifaa kama betri, chaji, waya na projekta sio vielelezo husika katika kesi hiyo bali ni njia ya kuonesha ushahidi.Awali, shahidi wa sita Koplo Charles alidai njia bora ya kuangalia video iliyokuwa kwenye kamera hiyo ni kupitia Luninga, kompyuta na projekta ambayo inaweza kusikika na kuonekana na watu wote.Alidai ili kuangalia ni lazima kuwepo chaji na waya maalum utakaounganisha kutoka kwenye kamera hadi kwenye runinga au projekta. Jana, mahakama hiyo ilipokea kielelezo cha kamera ya kurekodi video na tepu mbili kuwa kifungu cha 18 cha sheria ya ushahidi wa kielektroniki kimeweka vigezo vya upokeaji wa vielelezo vya eletroniki ambavyo shahidi huyo amevikithi.