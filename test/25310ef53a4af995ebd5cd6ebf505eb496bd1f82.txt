 WATU waliokufa kutokana na mvua zinazoendelea kunyesha mkoani Rukwa, imefi kiwa wanne huku watu 2,175 wakiwa hawana makazi baada ya nyumba zao zipatazo 408 na taasisi mbili kuharibiwa vibaya.Waliokufa ni Elizabeth Manamba (85), mkazi wa Kijiji cha Kipeta, Bonde la Ziwa Rukwa wilayani Sumbawanga; mtoto mwenye umri wa miaka nane wa Kijiji cha Tunko wilayani Sumbawanga, na watoto wawili wa Kijiji cha Matala, Laiton Kalindo (10) aliyekuwa akisoma Shule ya Msingi Matala wilayani Nkasi na Mathias Anselimu (8).Mbali ya hayo, watu wapatao 57 wamejeruhiwa huku paa za Shule ya Sekondari Kipeta zimeizuliwa zote. Mvua ya mawe aliyoambatana na upepo mkali ilinyesha Desemba 9, usiku kucha hadi kufikia Desemba 13, mwaka huu na kubomoa nyumba 408 katika vijiji sita, vikiwamo nyumba 336 katika vijiji vya Kipeta na Kilyamatundu katika Bonde la Ziwa Rukwa, na Muze 25.Katika Kijiji cha Mpwapwa kilichopo katika Uwanda wa Ufipa ya Juu wilayani Sumbawanga nyumba 13, Kijiji cha Milanzi Manispaa ya Sumbawanga nyumba 22 na Kijiji cha Matala wilayani Nkasi nyumba 13. Mratibu Mkuu, Kitengo cha Maafa Ofisi ya Waziri Mkuu, Edgar Senga alitoa msaada wa mikeka 700, ndoo 700 vyandarua vya watoto 700, mablanketi ya watoto 400 kwa waathirika wa vijiji vya Kilyamatundu na Kipeta.Aidha, Mkuu wa Wilaya ya Sumbawanga, Dk Halfany Haule alisema ofisi yake imetoa msaada wa kilo 1,700 za unga ambazo kila familia katika vijiji hivyo viwili zilizoathirika na mvua hiyo itapata kilo tano.Aliongeza kuwa tathmini ya awali iliyofanywa katika Shule ya Sekondari Kipeta imebainisha kuwa zaidi ya Sh milioni 100 zinahitajika kuikarabati. Kwa upande wake, Ofisa Mtendaji Kata ya Mtenga, Ebron Mwafungo alilieleza gazeti hili kwa njia ya simu kuwa waathirika wa mvua katika Kijiji cha Matala wanahitaji msaada wa hali na mali baada ya nyumba zao 13 kubomolewa na mvua iliyoambatana na upepo mkali ulioezua paa la Kanisa la TAG.