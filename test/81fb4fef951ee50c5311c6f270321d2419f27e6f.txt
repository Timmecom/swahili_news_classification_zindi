 MANISPAA ya Sumbawanga mkoani Rukwa imekusanya Sh 1,450,726,706.60 ikiwa ni asilimia 66 ya makisio ya Sh 2,212,104,000 katika kipindi cha miezi mitano kutoka Julai hadi Novemba mwaka huu kutoka vyanzo vya ndani.Aidha, imekuwa mshindi wa kwanza kitaifa katika mbio za Mwenge wa Uhuru 2018, na kuzawadiwa Sh milioni tano. Manispaa hiyo katika mwaka wa fedha 2018/19 ilikisia kupokea na kutumia Sh 28,023,286,872 kati ya hizo, Sh 2,212,104,000 ni mapato ya ndani huku ruzuku kutoka Serikali Kuu ni Sh 22,082,325,000. Hayo yamebainishwa katika taarifa ya mwenendo wa mapato na matumizi, Mkurugenzi wa Manispaa ya Sumbawanga, Jacob Mtalitinya katika kikao cha baraza la madiwani kilichokutana hivi karibuni mjini hapa.Mtalitinya alisema hadi kufikia Novemba mwaka huu, manispaa hiyo ilipokea Sh 12,659,059,290, kati ya fedha hizo kiasi cha Sh 11,347,327,240.60 zilitumika ikiwa ni sawa na asilimia 89.6 ya fedha zote zilizopokelewa. Akizungumzia mafanikio yaliyopatikana, alitaja kukamilika kwa ujenzi wa vyumba viwili vya maabara ya masomo ya Sayansi katika shule za sekondari Mhama na Itwelele na kukamilika kwa mradi wa maji katika vijiji vya Chipu - Kasense na Matanga   Kisumba. Mengine ni ujenzi wa miundombinu ya barabara kwa kiwango cha lami na ujenzi wa kituo cha maegesho ya malori kilichopo Utengule. Pia manispaa hii imefanikiwa kutoa mikopo ya shilingi 70,590,000 kwa vikundi vipatavyo 34 ambapo vikundi 13 vya wanawake vimepewa shilingi 28,245,000, vikundi saba vya vijana vimepewa shilingi 23,270,000, walemavu kikundi kimoja wamepewa shilingi milioni nne na vikundi 13 vya usafi ambavyo kwa pamoja vimepewa mkopo wa shilingi 15,075,000,  alibainisha.Aliongeza kuwa manispaa hiyo imefanikiwa katika kipindi hicho cha miezi mitano kutengeneza magari matano kati ya nane yaliyokuwa hayatembei pamoja na ununuzi wa mashine 20 za kukusanyia mapato ya ndani. Meya wa manispaa hiyo, Justine Maliwasa aliwataka madiwani bila kujali itikadi zao za vyama kusimamia kwa karibu makusanyo ya mapato ya ndani kwa kuwa ni uhai wa manispaa, na kubuni vyanzo vipya vya mapato.Naye Ofisa Tawala za Mikoa na Serikali za Mitaa (Tamisemi) Mkoa, Albinus Mgonya aliyemwakilisha Katibu Tawala wa Mkoa (RAS), aliziasa halmashauri zote mkoani humo kubaini uwezo wa ukusanyaji kutoka kila chanzo pamoja na kuimarisha mfumo wa ukusanyaji wa mapato kwa kuwashirikisha madiwani na watumishi wa umma. Alisisisitiza halmashauri zihakikishe zinaziba mianya ya rushwa na ukwepaji ushuru pamoja na kuwa na mikakati thabiti ya udhibiti wa mapato ya ndani ikiwemo matumizi sahihi ya mashine za kieletroniki.