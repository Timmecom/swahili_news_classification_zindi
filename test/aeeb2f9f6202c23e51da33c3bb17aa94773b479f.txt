 KIKOSI cha Yanga jana kilitarajiwa kutua mjini Musoma mkoani Mara kwa ajili ya maandalizi ya mchezo wa Ligi Kuu Soka Tanzania Bara dhidi ya Biashara United utakaochezwa kesho.Mratibu wa Yanga, Hafidhi Salehe amesema, wachezaji wote wako vizuri na salama tayari kwa mchezo huo isipokuwa beki Gadiel Michael atakayekosekana katika mchezo huo kutokana na kusumbuliwa na majeraha.Alisema anatarajia mchezo huo kuwa mgumu kwa vile Biashara iko nyumbani mbele ya mashabiki wake, itapambana kutafuta matokeo mazuri. Biashara sio timu ya kubeza wana kikosi kizuri na wako nyumbani kwao, kwa hiyo mchezo unaweza kuwa mgumu wakipambana kutaka kushinda na kujinasua kwenye hatari ya kushuka daraja, alisema.Hivi karibuni Kocha wa kikosi hicho Mwinyi Zahera alisema licha ya kutokuwa na uhakika na ubingwa wa ligi, nia yao ni kupambana katika michezo yao iliyobaki na kushinda yote. Hatuwezi kukata tamaa, tutapambana mpaka mwisho, kila mchezo ni muhimu kupata pointi tatu, tumejipanga vizuri naamini mambo yatakuwa mazuri, alisema.Kwa upande wake, Kocha wa Biashara United Amri Said alisema wamekuwa wakifanya mazoezi ya kusuasua kutokana na wachezaji wengi kudai stahiki zao.Alisema tangu wamemaliza mechi dhidi ya Lipuli, wachezaji wao wengi kiakili hawajakaa sawa kwa sababu hawajapata kile wanachokidai.Said alisema pamoja na changamoto hizo bado wanaendelea kujiandaa na kujipanga dhidi ya mchezo huo kuhakikisha wanashinda.