 SERIKALI ya Rwanda inatarajia kuanzisha kituo cha Teknolojia na Sayansi ya nyuklia (CNST) katika kipindi cha miaka mitano ijayo.Akizungumza na gazeti la New Times, Meneja wa Nishati katika Wizara ya Miundombinu, Robert Nyamvumba alisema mazungumzo na Shirika la Nguvu ya Atomiki Urusi (ROSATOM) yanaendelea kuelekea katika kuanzisha kituo hicho mapema iwezekanavyo. Rwanda inatarajia kuwa na kituo cha teknolojia na sayansi ya nyuklia nyakati zijazo,  alisema Nyamvumba katika mahojiano maalumu katika mkutano wa kimataifa wa nyuklia huko Urusi. Mwaka jana Rwanda ilisaini mkataba wa makubaliano na Urusi kuhusu matumizi ya nishati ya atomiki kwa malengo bora.Nyamvumba alisema mazungumzo ya sasa yamejikita jinsi wataweza kutumia miundombinu ya nishati hiyo kwa maendeleo katika kilimo, dawa, elimu na uzalishaji umeme. Alisema ushirikiano na ROSATOM itasaidia Rwanda na Urusi kuanzisha programu ya masomo itakayosaidia Rwanda kupata uelewa wa ziada katika sayansi ya nyuklia kwa wanafunzi wa Chuo Kikuu cha Rwanda wa kozi za shahada ya kwanza na uzamili na uzamivu.Alisema sheria na sera pia zitatungwa kutoa njia kujenga kituo cha nyuklia kitakachotumia nishati hiyo kwa matibabu ya saratani, usindikaji chakula na kuongeza uzalishaji mazao ya mihogo na mchele, kwani kuna nchi zinatumia nishati hiyo vizuri hivyo watatumia. Alieleza majadiliano hayo yatawezesha kituo hicho kujengwa kati ya mwaka 2023 - 2024 katika eneo maalumu la viwanda la Bugesera.