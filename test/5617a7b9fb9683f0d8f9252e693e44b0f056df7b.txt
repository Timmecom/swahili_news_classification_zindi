 KOCHA wa timu ya soka ya Taifa ya Wanawake ya Tanzania Bara chini ya umri wa miaka 17, Bakari Shime amesema wachezaji wake wapo tayari kwa mashindano Kombe la Chalenji na wana ari.Hayo aliyasema jana baada ya mazoezi yaliyofanyika kwenye Viwanja vya Jakaya Kikwete, Dar es Salaam kujiandaa na mashindano ya Chalenji yanayotarajiwa kufanyika Uganda kuanzia Desemba 7-19. Vijana wana ari na timu imekuwa kambini kwa muda mrefu sasa na kila siku ninawafundisha kitu kipya kupata mwendelezo mzuri na kufanya marekebisho kwa makosa yanayojitokeza,  alisema Shime.Pia Shime alisema lengo ni kupata timu imara ya taifa za wakubwa na ile ya vijana chini ya umri wa miaka 20 kwa siku za baadae. Kocha Shime anasaidiwa na kocha Edna Lema, kocha wa makipa Fatuma Omary, mtunza vifaa Ester Chabruma na madaktari ni Blandina Mnambya na Mercedes Acaro.Mashindano haya kwa wanawake wa umri huo yanafanyika kwa mara ya kwanza, jambo linaloonesha litasaidia kukua kwa soka la wanawake.