 NAHODHA wa timu ya soka ya Taifa, Taifa Stars Mbwana Samatta (pichani) amewatoa hofu watanzania na kuwahakikishia kupata matokeo mazuri kwenye mechi dhidi ya Equatorial Guinea keshokutwa. Stars inatarajiwa kucheza na Equatorial Guinea katika mechi ya kundi J kuwania kufuzu fainali za kombe la mataiaf Afrika 2021 Cameroon, kundi hilo pia lina timu za Libya na Tunisia.Akizungumza juzi baada ya kuwasili kwenye uwanja wa ndege wa kimataifa wa Julius Nyerere, Samatta anayecheza KR Genk ya Ubelgiji alisema licha ya kutowafahamu vizuri wapinzani wao, lakini ana uhakika wa kupata matokeo mazuri. Akizungumza na gazeti katika uwanja wa ndege wa Julius Nyerere, mshambuliaji huyo wa KRC Genk, alisema licha ya kwamba hawafahamu wapinzani wake, lakini kitu kilicho bora kwake ni kupambana na kuhakikisha wanapata matokeo yakuridhisha. Mimi simjui mchezaji yoyote kutoka kwa wapinzani wetu, nnachojua tuko tayari kwa mchezo nadhani timu yetu itakuwa imeandaliwa vizuri ili kupata ushindi na kutengeneza mazingira mazuri, alisema Samatta.Alisema wachezaji wengine wanapaswa kufahamu uzito wa mchezo huo kuhakikisha wanajituma kwa pamoja ili kutumia vizuri Uwanja wa nyumbani na kuwapa watanzania matumaini ya kufuzu michuano hiyo.Baada ya mechi hiyo, Stars itasafiri kwenda Tunisia kucheza na Libya siku nne baadae. Wachezaji wengine wanaocheza nje ya nchi na ambao tayari wameshawasili kwa ajili ya mechi hiyo ni Simon Msuva kutoka Difaa El Jadid ya Morroco, Farid Mussa wa Tenerif ya Hispania, Eliuter Mpepo wa Buildcom ya Zambia na David Kisu wa Gor Mahia.