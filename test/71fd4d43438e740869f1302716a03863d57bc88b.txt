 RAIS John Magufuli jana alitoa  nyongo  na kusema amekasirishwa na matokeo mabaya waliyopata timu ya taifa ya vijana chini ya umri wa miaka 17, Serengeti Boys kwenye michuano ya fainali za Kombe la Mataifa Afrika  Afcon  zilizofanyika nchini.Tanzania ilikuwa mwenyeji kwa mara ya kwanza kwenye michuano hiyo iliyomalizika mwishoni mwa wiki iliyopita, huku timu yake Serengeti Boys ikiishia hatua ya makundi bila pointi hata moja baada ya kupoteza mechi zote tatu. Cameroon ilitwaa ubingwa kwa kuifunga Guinea. Akizungumza jana kwenye ziara yake mkoani Mbeya katika Wilaya ya Kyela, Dk Magufuli alisema kilichomuumiza zaidi ni timu kufungwa kwenye ardhi yake, kitendo ambacho ni aibu kwa watanzania wote. Rais alitoa Sh bilioni moja kama maandalizi ya michuano hiyo. Katika vitu vinavyonichukiza ni kufungwa huwa najisikia ovyo, mpira uchezewe kwenye ardhi yangu, timu nayo yangu halafu mnafungwa tu mabao mara manne yaani ni ajabu,  alisema. Alifafanua kuwa,  Ningechukua timu ya Kyela icheze isingefungwa yale mabao lakini ndio hivyo, wewe ndio Waziri wa michezo labda kufungwa hivyo ndio mchezo wenyewe,  alisema akimwelekea Waziri wa Habari, Utamaduni, Sanaa na Michezo, Dk Harrison Mwakyembe ambaye pia, ni Mbunge wa jimbo la Kyela aliyeambatana naye kwenye ziara hiyo.Dk Magufuli alisema anashangaa timu yenye watu milioni 55 inafungwa na timu yenye nchi yenye watu labda milioni 10, jambo ambalo anaona aibu. Katika fainali hizo za vijana Afrika, Cameroon ilitwaa ubingwa baada ya kuichapa Guinea kwa mikwaju ya penalti 5-3 baada ya kucheza dakika 90 na kutoka suluhu.Timu hizo zilizocheza fainali pamoja na zile zilicheza mechi ya kuwania mshindi wa tatu, Nigeria na Angola ndizo zitawakilisha Afrika kwenye michuano ya fainali za Kombe la dunia zitakazofanyika Brazil baadae mwaka huu. Zilizotolewa mapema ni Tanzania, Uganda, Morocco na Senegal.Kwa upande mwingine, Rais huyo alielezea wasiwasi wake juu ya timu ya taifa ya Tanzania,Taifa Stars inayojiandaa na fainali za Afrika zitakazofanyika Misri kuanzia Juni 21 mwaka huu kuwa huenda nayo ikaanza vibaya kwa kufungwa mchezo wa kwanza. Tanzania imepangwa kundi moja na Algeria, Senegal na Kenya na inatarajiwa kucheza mchezo wa kwanza dhidi ya Senegal Juni 23, mwaka huu.