 WAZIRI wa Maji, Profesa Makame Mbarawa ametishia kumweka ndani kwa siku tano Mhandisi wa Maji, Geofrey Oyao kutoka kampuni ya Orientation Construction Ltd anayetekeleza mradi wa maji kutoka mji wa Isaka na Kagongwa kwa kusuasua kukamilisha mradi huo na kutoa ahadi za uongo kuukamilisha.Ilidaiwa kuwa mradi ulipangwa kutekelezwa kwa kipindi cha miezi 18 kuanzia Julai 2017 hadi Desemba 2018 na kuongezewa tena muda hadi Juni 30,2019 lakini utekelezaji bado.Waziri Mbarawa alitoa kauli hiyo jana alipotembelea eneo la kijiji cha Kinaga kwenye utandazaji wa mabomba na kumueleza mhandisi huyo kuwa anampa mwezi mmoja ili ahakikishe amekamilisha kwa kuandikishana kwenye ofisi ya mkuu wa wilaya kwa kujifunga mwenyewe.Alisema alitaka kumuweka ndani mhandisi kwa muda wa siku tano ili aweze kujifunza namna ya uharakishaji maana angetoka huko kazi ingeenda haraka kwani angekuwa amejifunza na kuongeza kuwa mkataba wanasainishwa na fedha nyingi wanachukua mradi hauendi. Mkandarasi huyu mara kwa mara amekuwa akitoa ahadi za uongo kuhusu ukamilishaji wa mradi na wananchi wa maeneo ya Kagongwa na Isaka wanashida ya maji, nimetaka kumuweka ndani siku tano lakini nimeona nimpe fursa aende kwa Mkuu wa Wilaya wakaandikishane aahidi mwenyewe kwani mimi nataka ikifika mwezi Agosti mwaka huu awe amekamilisha,  alisema waziri Mbarawa.Waziri Mbarawa alisema jumla ya fedha za mradi huo ni kiasi cha Sh bilioni 22 na umekuwa na awamu mbili, awamu ya kwanza inahusu ujenzi wa bomba kuu la usafirishaji maji kwa gharama ya Sh bilion 10 na awamu ya pili inahusu ujenzi wa mfumo wa usambazaji maji katika miji midogo ya Isaka na Kagongwa.Mkurugenzi wa mamlaka ya usambazaji maji kwa miji ya Kahama na Shinyanga (Kashwasa) Joshua Mgeyekwa alisema kuwa mradi huu ulianza baada ya huduma ya maji iliyopo kutotosheleza mahitaji kwa miji ya Kagongwa na Isaka na umekuwa ukifanya kazi ya upanuzi wa mtandao wa maji wa Ziwa Victoria ikiwa mpaka sasa amefanikiwa kulaza urefu wa kilomita 49.54 kati ya kilomita 52.9 anazotakiwa kulaza.Mbunge wa jimbo la Msalala, Ezekiel Maige alisema mradi huo ulitakiwa kuanza mwaka 2017 na ukamilike mwaka 2018.