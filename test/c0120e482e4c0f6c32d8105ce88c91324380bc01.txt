 MAMLAKA ya Ukanda wa Uwekezaji (Epza) imewahimiza wajasiriamali wakubwa na wa kati kuchangamkia fursa zinazopatikana katika kanda maalumu za uwekezaji kwa kusambaza malighafi, huduma na bidhaa nyingine zinazohitajika na viwanda vinavyozalisha katika kanda hizo.Pamoja na hayo, wajasiriamali wana nafasi ya kujiunga pamoja kutafuta mitaji mikubwa kuwawezesha kuwekeza katika kanda hizo ambazo zinatoa misamaha mbalimbali ya kodi kwa bidhaa zinazozalishwa kwa kuuzwa nje ya nchi.Akizungumza na gazeti hili wakati wa maonesho ya wajasiariamali yaliyoandaliwa na Shirika la Maendeleo ya Viwanda Vidogo (SIDO) mkoani Simiyu, Ofisa wa EPZA, Nakadongo Ngomuo, alisema mamlaka hiyo imeshiriki katika maonesho ili kutoa elimu kwa wajasiriamali wa kada mbalimbali.EPZA ilianzishwa kwa minajili ya kuinua sekta ya viwanda hasa vinavyozalisha bidhaa za kuuzwa nje ya nchi ili kuipatia nchi fedha za kigeni.Wawekezaji katika kanda hizo wamechangia kutoa ajira mpya na pia kuboresha teknolojia ya uzalishaji viwandani, alisema.Ngomuo alitolea mfano mmoja wa fursa kuwa ni uzalishaji na usambazaji wa vifungo vya nguo na nyuzi katika kiwanda cha kuzalisha nguo aina ya  jeans  kinachoitwa Tooku Garments Tanzania kilichopo katika ukanda wa uwekezaji katika eneo la Mabibo jijini Dar es Salaam.Takwimu zilizopo zinaonesha kuwa tangu serikali itoe agizo mwaka jana kwa kila mkoa kuanzisha viwanda 100 vya kada mbalimbali tayari viwanda 1,280 vimeanzishwa sehemu mbalimbali nchini.Wawekezaji katika kanda za uzalishaji wa bidhaa za nje EPZ, wananufaika na misamaha mbalimbali ya kodi katika miaka 10 ya kwanza ya uwekezaji wao ambopo wanatakiwa kuuza nje ya nchi asilimia 80 ya bidhaa wanazozalisha na asilimia 20 iliyobaki katika soko la ndani.Kwa mujibu wa Naibu Waziri wa Viwanda, Biashara na Uwekezaji, Stella Manyanya, serikali imeongeza bajeti ya SIDO kutoka Sh bilioni 2.4 kwa mwaka mpaka kufikia Sh bilioni 26 ili kuwezesha shirika hilo kuchagiza uchumi wa viwanda.Mkuu wa Mkoa wa Simiyu, Antony Mtaka, alisema maonesho hayo ni fursa ya kibiashara na wananchi wa mkoa huo kujionea bidhaa zinazotengenezwa na wajasiriamali mbalimbali kutoka nje ya mkoa huo.Akizungumzia maonesho hayo, Kaimu Mkurugenzi wa Sido, Shoma Kibende alisema zaidi ya wajasiriamali 1,000 walishiriki katika maonesho hayo ya wiki moja.