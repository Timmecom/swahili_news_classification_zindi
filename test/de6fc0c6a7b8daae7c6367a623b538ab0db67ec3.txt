 WAZIRI wa Nchi, Ofi si ya Rais, Menejimenti na Utumishi wa Umma na Utawala Bora, George Mkuchika, amesema moja kati ya vikwazo vikubwa vinavyochelewesha kufikia uchumi wa viwanda ni rushwa, hivyo viongozi wa serikali wakatae kutoa na kupokea rushwa.Mkuchika ameyasema hayo katika hafla ya kuhitimisha kozi fupi ya tano ya viongozi, iliyofanyika katika Chuo cha Taifa cha Ulinzi (NDC), jijini Dar es Salaam.Mkuchika amesema rushwa inaumiza watu masikini, inadhoofisha uwezo wa serikali katika kutoa misaada ya kimsingi na kwamba tatizo hilo linaendelea kudumaza Taifa la Tanzania kwa muda mrefu sasa.Alisema pamoja na changamoto hiyo, serikali imejipanga kuhakikisha inaondoa hali hiyo na ndio maana hivi sasa baadhi ya mashirika yanayofanya utafiti ndani na Afrika Mashariki, yameeleza kuwa tangu Rais John Magufuli aingie madarakani, rushwa imeanza kushuka, na kwa nchi za Afrika Mashariki, Tanzania ipo vizuri katika suala hilo.Aliwaeleza viongozi hao kuwa serikali inategemea mambo makubwa kutoka kwao na majawabu ya namna gani ya kufikia uchumi wa viwanda ifikapo mwaka 2025.Alisema pia uongozi ni dhana inayoishi kwa kuendelea kujifunza kila siku, kwani dunia ya sasa na mifumo inabadilika kwa kasi kubwa pasipo uelewa wa kutosha, kama viongozi watashindwa kuendana na kasi hiyo.Katika hafla hiyo, Mkuchika aliwatunuku vyeti washiriki 24 miongoni mwao wakiwemo makatibu wakuu, naibu makatibu wakuu, wakuu wa mikoa, makatibu tawala, wakurugenzi wa taasisi za serikali, wakuu kutoka Kikosi cha Kutuliza Ghasia (FFU), Taasisi ya Kuzuia na Kupambana na Rushwa (Takukuru) pamoja na Uhamiaji.Mkuu wa chuo hicho, Paul Massawe amesema, kwa siku tano, washiriki walipata fursa ya kujifunza mambo muhimu ikiwemo usalama, nadharia na kwa vitendo, taswira ya usalama, msimamo na itikadi kali kwa vijana wa Tanzania, matishio mapya ya kiusalama na usalama wa taifa na changamoto za teknolojia ya habari na mawasiliano.Pia usalama wa ndani ya nchi, uzalendo na uongozi nchini, uzalendo na usalama wa taifa, athari za rushwa kwa usalama wa taifa, uongozi wenye maadili na usalama wa taifa, na pia wamepata nafasi ya kufanya mazoezi.Vile vile usalama wa taifa na mazingira ya kistratejia, vyombo vya kitaifa vya ulinzi na usalama, majadiliano ya kistratejia, vyombo vya kitaifa vya ulinzi na usalama, majadiliano ya pamoja na wakuu wa vyombo vya ulinzi na usalama na mwisho wamepata nafasi kutembelea Makao Makuu ya Jeshi la Nchi Kavu, ambapo wameshuhudia uwezo wa jeshi lao katika kulinda mipaka ya nchi na rasilimali zake.