 WAFANYABIASHARA 14 kutoka mikoa ya Arusha, Tabora na Shinyanga wanashikiliwa na polisi mkoani hapa kwa tuhuma za kughushi vifungashio vya kubebea sukari kutoka kwenye viwanda vya sukari vya Kagera, Mtibwa na Kilombero.Jumla ya mifuko ya vifungashio 19,703 imekamatwa iliyoghushiwa yenye thamani ya Sh bilioni mbili ambapo ya Kagera Sugar ni mifuko 504, Kilombero sugar mifuko 17,726, Mtibwa Sugar mifuko 1,430 na viwanda vingine mifuko 43 ya kilo 50.Mkuu wa Mkoa wa Shinyanga, Zainabu Telack, aliwaeleza waandishi wa habari kuwa wafanyabiashara hao wamekamatwa katika wilaya za Kahama, Igunga, Nzega na Arusha ambapo mifuko ya vifungashio hivyo ingeweza kubeba tani 1,000 ya sukari. Kukamatwa huko ni baada ya kuanza msako Oktoba, mwaka jana.Telack amesema raia wa kigeni kutoka Arusha ndiye anayetuhumiwa kuwa na kiwanda kinachotengeneza mifuko ya kughushi na kufananisha na ya viwanda vya sukari vilivyopo nchini.Alisema baada ya kuwakamata wafanyabiashara wanaofanya biashara haramu wilayani Kahama, mkoa uliamua kuunda kikosi kazi maalumu kilichoaanza kazi ya kuwabaini na kuwakamata wafanyabiashara hao. Uchunguzi ulibaini kuwa mtuhumiwa huyo alikuwa akiingiza vifungashio na mifuko ya kampuni za Kagera Sugar, Mtibwa Sugar na Kilombero alivyovitengeneza katika kiwanda kilichopo nje ya nchi na kuwasambazia wateja wake watano wanaopatikana katika mikoa ya Tabora, Singida, Kagera, Katavi na Kigoma,  alisema mkuu wa mkoa. Kamanda wa Polisi mkoani Shinyanga, Richard Abwao, alithibitisha kukamatwa kwa wafanyabiashara hao na mifuko 20,000 iliyotengenezwa kwenye viwanda tofauti vilivyotajwa. Alisema uchunguzi ukikamilika watafikishwa mahakamani. Meneja wa Viwango kutoka Kiwanda cha Sukari Kilombero mkoani Morogoro, Brayson Mgalambe aliwataka wananchi wasiwe na hofu kwa kuwa mifuko hiyo feki imedhibitiwa kwa hali ya juu kwa kushirikiana na jeshi la polisi. Hata hivyo, alielezea utofauti wa mifuko ya kughushi na halisi, ambapo ya halisi imepitishwa nyuzi mbili ila iliyoghushiwa ina nyuzi moja na rangi hazijarandana ingawa zote rangi za bluu na maandishi tofauti. Ofisi Biashara kutoka kiwanda cha Kagera Sugar, Vicent Mtaki alisema mifuko hiyo ni tofauti kwani ipo iliyoshonwa kwa nyuzi moja na ndani kuna mfuko wa nailoni mwepesi wakati ulio halisi umeshonwa nyuzi mbili na mfuko wa ndani ni mzito. Mtaki alisema tangu kuanza kwa wafanyabiashara wasio waaminifu wanaotumia mifuko feki ya viwanda vya sukari vya Tanzania jumla ya tani 5,000 ziliingiza hasara kwa kukosa soko nje ya nchi.