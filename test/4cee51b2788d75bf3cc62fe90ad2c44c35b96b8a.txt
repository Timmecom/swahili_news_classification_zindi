 LICHA ya Azam kuongoza ligi, kocha wake Hans van Pluijm anakosa amani.Pluijm ameliambia gazeti hili pamoja na kuongoza ligi, amekuwa na wasiwasi wa kuendelea kubaki kileleni kwa muda mrefu kutokana na kasi, pointi na michezo waliyopishana na timu zinazomfuatia.Azam inaongoza ligi kwa pointi 18 baada ya mechi nane, ikifuatiwa na Mtibwa Sugar yenye 17 iliyocheza mechi tisa.Yanga inafuata ikicheza mechi sita na kufikisha pointi 16, sawa na Singida United inayoshikilia nafasi ya nne baada ya kudondoka dimbani mara tisa. Simba ambayo ni bingwa mtetezi ina pointi 14 ilizovuna baada ya mechi saba.Kocha huyo amekiri kuwa utofauti huo mdogo umemfanya aumize kichwa na kuhitaji ushindi kila mechi itakayokuja mbele yao, lakini pia ikibaki katika majaliwa ya mchezo husika huku akiomba asikutwe na majeruhi ili kuziepuka Simba na Yanga zinazoonekana kuwa na mwendo mzuri zaidi katika timu anazochuana nazo kileleni. Hii inaonesha kila timu inataka ubingwa na huwezi kutabiri itakuwaje mwisho wa msimu, lakini kupishana huku kunatupa changamoto ya kuhakikisha tunapata matokeo mazuri katika kila mchezo ulio mbele yetu. Mfano Yanga, ipo karibu kabisa na sisi ikiwa imecheza mechi chache tu, sasa katika vita hiyo pia inahitaji ubora wa kikosi, huku ukiwa hujui nini kitatokea mbele kama vile kupatwa na majeruhi au vinginevyo, unaweza kuwa na amani pengine kama tungekuwa sawa kimichezo na Yanga, lakini wapo karibu yetu na michezo michache, unaona jinsi gani inahitaji kupambana,  alisema Pluijm.