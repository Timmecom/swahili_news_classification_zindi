 RAIS John Magufuli na Rais wa Kenya, Uhuru Kenyatta leo watazindua Kituo cha Forodha cha Pamoja cha Namanga One Stop Border Point.Aidha kesho, Rais Magufuli pia ataweka jiwe la msingi la mradi mkubwa wa maji wenye thamani ya Sh bilioni 520 unaopita katika Jiji la Arusha na baadhi ya maeneo katika wilaya ya Arumeru mkoani humo. Taarifa iliyotolewa na Mkuu wa Mkoa wa Arusha, Mrisho Gambo jana ilisema kituo hicho cha forodha kimejengwa kwa ushirikiano wa Serikali za Kenya na Tanzania.Kwa mujibu wa Gambo, kituo hicho cha forodha kitakuwa mwarobaini wa vichochoro vya kupitisha magendo zikiwemo nyara za serikali. Alisema ili kuimarisha ulinzi wa kituo hicho, Mkuu wa Jeshi la Polisi Nchini ( IGP), Simon Sirro ametoa mbwa wawili watakaobaini magendo yoyote ikiwemo meno ya tembo, dawa za kulevya na milipuko.  Nawasihi wananchi wote kuheshimu sheria za nchi kwa kutopitisha magendo mpaka wa Namanga kwani vyombo vya ulinzi na usalama vimeimarisha ulinzi na watakaobainika watachukuliwa hatua za kisheria,  alisema.Kuhusu uwekaji jiwe la msingi la mradi wa maji, Gambo alisema Rais Magufuli ataweka jiwe hilo eneo la chanzo cha maji hayo kilichopo wilayani Arumeru. Alisema baada ya kuweka jiwe hilo la msingi, atatembelea ujenzi wa mradi huo kwenye maeneo mbalimbali ya jiji la Arusha sambamba na kusikiliza kero mbalimbali za wananchi.