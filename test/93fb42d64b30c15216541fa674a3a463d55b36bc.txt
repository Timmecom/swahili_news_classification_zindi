 MKUU wa Jeshi la Polisi nchini (IGP), Saimon Sirro amesema jeshi hilo limedhamiria kuhakikisha linapambana na watu watakaohusika na uhalifu na ujambazi na kuwataka wananchi wote kusheherekea Sikukuu za Krismasi na Mwaka Mpya kwa uhuru na amani. Kupitia taarifa ya jeshi hilo iliyosambazwa katika vyombo mbalimbali vya habari, IGP Sirro alisema ili kuendelea kudumisha amani iliyopo, wananchi wanapaswa kuendelea kutii sheria za nchi na kujiepusha kushabikia na vitendo vya uvunjifu wa amani.  Wapo watu wanaofikiri kuwa inapofika kipindi cha sikukuu ndiyo muda mzuri kwao kufanya matukio ya uhalifu, wasitarajie hilo kutokea kwa kuwa Jeshi la Polisi lipo kazini na litaendelea kuwachukulia hatua kali za kisheria ikiwemo kuwafikisha mahakamani wahusika wote  alisema Sirro. Aidha alisema kutokana na ushirikiano uliopo kati ya wanachi na Jeshi la Polisi katika kipindi cha mwaka 2018 na kusaidia kupunguza vitendo vya uhalifu katika jamii, dhamira ya jeshi hilo ni kuona ushirikiano huo inaongezeka katika kipindi cha mwaka huu ili kuendelea kuiweka nchi katika hali ya amani.Alisema katika kipindi cha mwaka huu kuinachoishia, kwa kiasi kikubwa Polisi imefanikiwa kupunguza matukio hayo baada ya kuja na mbinu mbalimbali za kupambana na uhalifu pamoja na matukio ya kijambazi,hatua iliyosaidiwa na ushirikiano huo wa wananchi.