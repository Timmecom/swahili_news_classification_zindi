 WATU watatu wanashikiliwa na Polisi mkoani Morogoro kwa tuhuma za mauaji ya Katibu Mwenezi wa Chama cha Demokrasia na Maendeleo (Chadema), Lucas Lihambalimo (42) na mkazi wa kijiji cha Munga kata ya Mtimbira wilayani Malinyi.Kamanda wa Polisi wa Mkoa huo, Wilbroad Mutafungwa alisema tukio hilo la mauaji lilitokea Juni 13, mwaka huu majira ya saa nane usiku katika kijiji cha Munga, tarafa ya Mtimbira, wilayani Malinyi.Alisema kuwa Lihambalimo alikuwa na wake wawili, Anastazia Sandi (42) akiwa ni mke wa kwanza na Zaituni Matandiko (42), mke wa pili na kwamba siku ya tukio alikuwa amelala na mkewe mdogo ghafla alisikia vishindo vya watu wakitembea nje ya nyumba yao.Kamanda Mutafungwa alisema baada ya kusikia ndipo alipomuamusha mkewe na kumwambia kuwa kuna watu wapo nje ya nyumba kisha aliamua kuchungulia kupitia uwazi uliopo kati ya paa na ukuta kwa msaada wa mbalamwezi na kufanikiwa kuwaona watu watatu na kumtambua mmoja wa watu hao.Alisema Lihambalimo alimtambua Francis Mwanampalu na baada ya kuwaona alimjulisha mkewe kwamba amemtambua Mwanampalu ambaye ni mkazi wa kijiji hicho. Kamanda Mutafungwa alisema baada ya hapo aliwaona wakienda upande mwingine wa nyumba yao na marehemu alikwenda kuchungulia tena ndipo aliposikia mlipuko mithili ya bunduki na ndipo alimueleza mkewe kuwa wamempiga na kurudi kitandani akiwa anavuja damu kichwani.Alisema mkewe baadaye alichungulia na kuona watu hao watatu wakiwa wanaondoka nyumbani hapo na yeye pia alimtambua Francis Mwanampalu. Kwa mujibu wa kamanda huyo, mke wa marehemu alipiga kelele za kuomba msaada na majirani walifika eneo hilo na alipowapa taarifa walianza kuwafuatilia walipoelekea bila mafanikio na waliporudi walimchukua marehemu na kumkimbiza kituo cha afya Mtimbira kwa ajili ya matibabu, hata hivyo alikufa kabla ya kufikishwa kituoni hapo.Kamanda Mutafungwa alisema baada ya hapo wananchi walienda kutoa taarifa kituo cha polisi na walifika eneo la tukio na kukuta kipande kidogo cha chuma chenye umbo la duara ambacho hutumika katika bunduki zilizotengenezwa kienyeji. Alieleza pia kuwa kutokana na tukio hilo, Polisi walianza msako kwa kushirikiana na wananchi ndipo walipofanikiwa kuwakamata watuhumiwa watatu.Watuhumiwa hao ni Francis Mwanampalu, Robson Mgeni na Memori Mbegalo wote wakazi wa kijiji cha Munga, wilayani Malinyi. Alisema pia katika uchunguzi wa awali ulionesha kuwa marehemu alikuwa na ugomvi kati yake na Mwanampalu na kuwa Septemba 3,2018 marehemu alimshitaki Mwanampalu kwa kosa la shambulio CC Namba 138/2018 katika mahakama ya mwanzo Mtimbira na huyo Mwanampalu alihukumiwa kwenda jela miezi mitatu au kulipa faini ya Sh 50,000 na Oktoba 16,2018 mshtakiwa alihukumiwaa na kulipa faini.Pia baadaye Desemba 3,2018 Mwanampalu na wenzake wawili walifunguliwa madai namba 135/2019 katika baraza la ardhi la kata wakati huo marehemu akiwa shahidi wa shauri hilo na ilitakiwa Juni 13,2019 marehemu angefika kutoa ushahidi.Kamanda Mutafungwa alisema uchunguzi uliofanyika mpaka sasa umebaini chanzo cha tukio hilo ni kisasi kilichotokana na mgogoro wa mashamba na kwamba mwili wa marehemu ulifanyiwa uchunguzi na kukabidhiwa kwa ndugu kwa ajili ya mazishi.