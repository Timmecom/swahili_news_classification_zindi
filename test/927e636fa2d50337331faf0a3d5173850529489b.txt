 UCHUMI wa Tanzania umeendelea kuwa imara kwa nusu ya kwanza ya mwaka 2018 kwa kukua kwa asilimia 7.1 na kuchangia kuimarika kwa hali ya maisha ya wananchi. Hayo yameleezwa jana mjini hapa na Waziri wa Fedha na Mipango, Dk Philipo Mpango alipokuwa akieleza hali ya uchumi na utekelezaji wa bajeti ya serikali.Alisema uchumi wa Taifa umeendelea kuwa imara, ukikua kwa asilimia 7.1 ikilinganishwa na wastani wa ukuaji wa asilimia 7.0 kwa miaka miwili iliyopita ya 2015 na 2016. Alisema kwa nchi za Afrika Mashariki, uchumi wa Tanzania unaendelea kukua kwa kasi zaidi kwa asilimia 7.1 mwaka 2017 ukilinganisha na Rwanda (asilimia 6.1), Uganda (asilimia 5.1), Kenya (asilimia 4.9), na Burundi (asilimia 0.0). Vilevile, Tanzania iliongoza katika ukuaji wa uchumi kwenye nchi za Jumuiya ya Maendeleo ya Kusini mwa Afrika (SADC). Dk Mpango alisema katika kipindi cha Januari hadi Juni mwaka 2018, Pato la Taifa lilikua kwa asilimia 7.0 ikilinganishwa na asilimia 6.3 katika kipindi kama hicho mwaka 2017.Alizitaja sekta zilizochangia kasi hiyo kuwa ni ujenzi (asilimia 15.7), Uzalishaji viwandani (asilimia 12.0), habari na mawasiliano (asilimia 11.2), na uchukuzi na uhifadhi mizigo kwa asilimia 8.2.Aidha, Dk Mpango alisema Tanzania imeendelea kuwa miongoni mwa nchi tano bora kwa kasi ya ukuaji wa uchumi katika bara la Afrika katika nusu ya kwanza ya 2018. Nchi hizo na asilimia za ukuaji wake kwenye mabano ni Ethiopia (8.5), Ivory Coast (7.4), Rwanda (7.2), Tanzania (7.0), na Senegal (7.0). Dk Mpango alitaja Sekta zilizoendelea kutoa mchango mkubwa katika Pato la Taifa kati ya Januari hadi Juni mwaka 2018 kuwa ni Kilimo asilimia 34.5, ujenzi asilimia 16.8 na Biashara 10.1.Aidha, alisema sekta ya kilimo ilikua kwa asilimia 3.6 kwa kipindi hicho. Mfumuko wa Bei Dk Mpango alisema Mfumuko wa bei umeendelea kupungua kutoka wastani wa asilimia 4.3 mwaka 2017/18 hadi kufikia kiwango cha chini kabisa kuwahi kutokea katika miaka ya karibuni cha asilimia 3.0 mwezi Novemba 2018.Lengo la kipindi cha muda wa kati ni asilimia tano. Hali ya maisha ya mwananchi Dk Mpango alisema kasi ya ukuaji wa uchumi imepelekea kuimarika kwa hali ya maisha ya wananchi hasa wale waliopata fursa za ajira (na kipato) katika shughuli za kiuchumi zinazokua haraka, kama vile ujenzi na ukarabati wa miundombinu ya barabara, reli, upanuzi wa bandari na viwanja vya ndege, mauzo ya mazao ya kilimo, ujenzi wa viwanda na utoaji wa huduma za fedha na mawasiliano.Aidha, Dk Mpango alisema ukuaji mzuri wa uchumi umeiwezesha serikali kuongeza ukusanyaji wa mapato na kugharamia uboreshaji wa huduma za jamii hususan elimu, afya, maji na kuimarisha uzalishaji wa umeme na kuusambaza vijijini.Thamani ya Shilingi Dk Mpango alisema Thamani ya shilingi ya Tanzania imeendelea kuwa tulivu kwani katika kipindi cha kuanzia mwezi Julai hadi Novemba mwaka 2018, dola moja ya Marekani ilibadilishwa kwa wastani wa shilingi 2,276, ikilinganishwa na shilingi 2,235 katika kipindi cha Julai hadi Novemba 2017.Akiba ya Fedha za Kigeni Dk Mpango alisema Akiba ya fedha za kigeni imeendelea kuwa ya kuridhisha na kutosheleza mahitaji kwani akiba ya fedha hizo ilifikia dola za Marekani Milioni 5,079.0 mwezi Novemba 2018, kiasi ambacho kinatosha kugharamia uagizaji wa bidhaa na huduma kutoka nje ya nchi kwa kipindi cha takriban miezi mitano.Mwenendo wa Sekta ya Kibenki. Dk Mpango alisema Sekta ya kibenki imeendelea kuwa imara, salama na yenye kutengeneza faida, ikiwa na mitaji na ukwasi wa kutosha zaidi ya kiwango kinachotakiwa kisheria.  Uwiano wa mitaji ya mabenki ikilinganishwa na rasilimali zao ulikuwa asilimia 16.3, ikiwa juu ya kiwango kinachohitajika kisheria cha 10.0. Pia kiwango cha mali inayoweza kubadilishwa kuwa fedha taslimu ikilinganishwa na kiwango cha amana zinazoweza kuhitajika katika muda mfupi kilifikia asilimia 36 ikilinganishwa na kiwango cha chini kinachohitajika kisheria cha asilimia 20.Dk Mpango aliongeza:   Hii inaashiria kuwa mabenki yana ukwasi wa kutosha kwa ajili ya shughuli zake za kila siku ikiwemo kulipa madeni pamoja na kutoa mikopo. Akizungumzia mikopo chechefu, Dk Mpango alisema iliendelea kushuka hadi kufikia asilimia 9.7 ya mikopo yote Septemba mwaka 2018 kutoka asilimia 12.5 iliyorekodiwa mwishoni mwa Disemba 2017.Alisema Sekta ya kibenki pia imeendelea kukua kwani hadi Septemba 2018, kulikuwa na jumla ya Benki na Taasisi za fedha zinazosimamiwa na BOT zipatazo 61, kati ya hizo, mabenki yalikuwa 52 yenye matawi 884 nchini kote na zingine zilikuwa taasisi zinazotoa huduma za kifedha.Maduka ya Kubadilisha Fedha za Kigeni Dk Mpango alisema Serikali kupitia BoT imeendelea kuchukua hatua za kuimarisha biashara ya maduka ya kubadilisha fedha za kigeni ili kuondoa uwezekano wa maduka haya kufanya biashara isiyo halali ambayo ni pamoja na utakatishaji wa fedha haramu na kusisitiza kuwa serikali itaendelea kufanya masako a kukagua maduka hayo.Mwenendo wa Sekta ya Biashara Nje Dk Mpango alisema thamani ya mauzo nje kati ya Julai hadi Nov 2018 ilifikia dola za marekani milioni 1,939.2, ikilinganishwa na dola za Marekani milioni 2,194.4 katika kipindi kama hicho mwaka 2017 huku Thamani ya bidhaa zilizonunuliwa kutoka nje iliongezeka kutoka dola milioni 3,310.1 (Julai - Novemba 2017) hadi Dola Milioni 3,483.4 (Julai - Novemba 2018). Alisema Nakisi ya urari wa biashara ya bidhaa, huduma na uhamisho mali nchi za nje iliongezeka na kufikia dola milioni 701.0 ikilinganishwa na nakisi ya dola milioni 580.4 katika kipindi kama hicho mwaka 2017/18.