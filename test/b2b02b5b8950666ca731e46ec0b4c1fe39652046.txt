 KIKAO cha baraza la mawaziri kutoka katika nchi wanachama wa Jumuiya ya Afrika Mashariki (EAC), kilichokaa wiki iliyopita jijini Arusha kuhusu kilimo na kujitosheleza kwa chakula, kimepitisha maazimio ya namna ya kukabiliana na janga la njaa kwa kuimarisha kilimo na uzalishaji.Naibu Katibu Mkuu anayeshughulikia uzalishaji na sekta ya jamii, Christophe Bazivamo alisema kilimo ni sekta muhimu ndani ya jumuiya na mambo mengi katika ajenda ya kikao kama vile uwepo wa chakula cha kutosha, dawa za wadudu na magonjwa, mazao ya kilimo, umwagiliaji na matumizi bora ya ardhi, yanachangia kuimarisha Jumuiya ya Afrika Mashariki.Bazivamo aliitaka Afrika Mashariki, kama kanda kufanya bidii kutokomeza njaa ifikapo mwaka 2025 na kuhakikisha ajira kwa vijana na wanawake zinapatikana. Alitaka nchi za jumuiya hiyo kusimama kidete katika kuhimiza matumizi ya mbolea katika kilimo na teknolojia ya umwagiliaji ili kuongeza uzalishaji wa mazao ya kilimo na kuimarisha maeneo yanayolegalega katika uzalishaji. Sekretarieti ya Afrika Mashariki itengeneze utaratibu wa kuvuna mazao makuu ya chakula kama njia mbadala ya kuondoa njaa katika kanda, mazao hayo ni kama vile mchele, mahindi, ngano, mihogo, mtama na miwa,  alisema Bazivamo. Lengo la kikao hicho, lilikuwa kufuatilia mafanikio katika utekelezaji wa maamuzi ya kikao kilichopita na kuangalia mambo mengine ya muhimu ya kikanda, kuhusu kilimo na kujitosheleza kwa chakula katika nchi za Afrika Mashariki.Mwenyekiti wa kikao hicho, Rashid Ali Juma ambaye pia ni Waziri wa Kilimo, Maliasili, Mifugo na Uvuvi wa Zanzibar, aliwaambia wajumbe wa kikao hicho kuwa jambo la muhimu ni kutekeleza makubaliano ya kikao kilichopita kuhusu kilimo na kujitosheleza kwa chakula. Alisema malengo makuu ya ushirikiano wa kikanda katika nchi za Afrika Mashariki ni kupata mafanikio, kwa kuwa na chakula cha kutosha kwa kuimarisha kilimo na uzalishaji ndani ya Jumuiya ya Afrika Mashariki. Kikao hicho kilihudhuriwa na mawaziri kutoka nchi za Rwanda, Burundi, Kenya, Sudan Kusini na Tanzania.