 Yanga inakuwa timu ya tano kutinga hatua ya robo fainali ya michuano hiyo baada ya timu za Azam FC, Singida United, Mtibwa Sugar na Njombe Mji kutangulia baada ya kushinda mechi zao za mzunguko wa 16 Bora huku zikisubiriwa nyingine tatu ili kukamilisha timu nane.Mabao ya Yanga katika mchezo wa jana yalifungwa na Pius Buswita dakika ya 40, na Emmanuel Martin dakika ya 57, huku lile la Majimaji likifungwa na Jafar Mohamed dakika ya 61.Katika mchezo huo, wenyeji Majimaji ndio waliouanza mchezo kwa kasi na kufanya mashambuliza mengi kwenye lango la Yanga, lakini mara nyingi washambuliaji wake hasa Peter Mapunda alijikuta akinasa kwenye mtego wa kuotea uliokuwa unategwa na mabeki wa Yanga.Kadri mchezo ulivyokuwa unakwenda, Yanga walionekana kuzinduka na kufanya mashambulizi ya kushitukiza kwenye lango la wenyeji wao Majimaji na Buswita aliifungia timu yake bao la kuongoza dakika ya 40 akiunganisha kwa kichwa krosi ya Haji Mwinyi kufuatia kona fupi ya Ibrahim Ajibu.Majimaji walionekana kucharuka baada ya kufungwa kwa bao hilo lakini safu yao ya ushambuliaji ilionekana kukosa umakini baada ya kushindwa kuzitumia vyema nafasi walizozipata.Kipindi cha pili Yanga walikianza kwa kasi huku wakimtumia Ajibu kuanzisha mashambulizi yao na dakika ya 57, Martin alimalizia kwa kichwa krosi nzuri ya Hassan Ramadhani  Kessy  na kumwacha kipa Saleh Malande wa Majimaji na beki wake, Aziz Sibo wakiruka bila mafanikio.Bao hilo la Yanga liliweza kudumu kwa dakika nne kabla ya Mohamed hajafunga bao la kufutia machozi kwa wenyeji Majimaji akiunganisha kwa kichwa mpira wa adhabu ndogo uliopigwa na Sibo kaskazini mashariki mwa uwanja wa Majimaji.Bao hilo lilionekana kuwaongezea ari Majimaji na kuzidisha kasi ya mashambulizi kwenye lango la Yanga lakini mabeki wa miamba hiyo ya soka Tanzania wakiongozwa na nahodha wao, Kelvin Yondani walikuwa makini kuondosha hatari zote langoni mwao.Matokeo hayo yanaifanya Yanga kuendelea kusalia kwenye michuano mitatu tofauti ambayo ni Ligi Kuu ya Tanzania Bara, Kombe la FA na Ligi ya Mabingwa Afrika ambapo mapema mwezi ujao watakabiliwa na mchezo wa raundi ya kwanza dhidi ya Township Rollers ya Botswana mchezo wa kwanza utaanzia Dar es Salaam na baada ya wiki moja watakwenda kurudiana ugenini.Keshokutwa Jumatano, Yanga itakuwa kwenye Uwanja wa Nangwanda Sijaona mjini Mtwara kucheza dhidi ya Ndanda FC kabla ya kwenda Morogoro ambako itacheza dhidi ya Mtibwa Sugar.Yanga baada ya mchezo huo wa Morogoro, itarejea jijini Dar es Salaam ambako watacheza mchezo wao wa kwanza wa Ligi ya Mabingwa wa Afrika raundi ya kwanza dhidi ya timu hiyo ya Botswana.Yanga kabla ya kufuzu kwa raundi hiyo ya kwanza ya Ligi ya Mabingwa wa Afrika, iliifungisha virago St Loius ya Shelisheli baada ya kuifunga jumla ya mabao 2-1. Katika mchezo wa kwanza ilishinda 1-0 kabla ya kutoka 1-1 Victoria, Shelesheli.