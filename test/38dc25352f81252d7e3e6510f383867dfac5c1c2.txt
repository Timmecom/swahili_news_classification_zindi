 CHUO Kikuu cha Dar es Salaam (UDSM) kimeanzisha Mradi wa Jeshi la Kujenga Viwanda Tanzania (JKV) unaokwenda sambamba na uanzishwaji wa viwanda nchini, kwa lengo la kuiandaa na kuifanya jamii ya Watanzania iwe na uthubutu wa kuanzisha viwanda ambao unatokana na maarifa waliyonayo.Mradi huo umeanzishwa kwa ajili ya watu wote kutokana na serikali kuhamasisha uanzishaji viwanda. Mkuu wa Idara ya Jiolojia chuoni hapo, Dk Elisante Mshiu alisema hayo alipozungumza na gazeti hili kuhusu azma ya mradi huo ulioanza kufanyiwa utafiti Serikali ya Awamu ya Tano ilipoingia madarakani na kuweka mkazo wa Tanzania kuelekea uchumi wa kati ifikapo mwaka 2025 kwa kutumia viwanda. Alisema mradi huo umeanzishwa ili kutoa maarifa ya malighafi, teknolojia na ubunifu katika utengenezaji wa bidhaa za viwandani.Alisema mradi huo wenye wanafunzi 30 kutoka Idara ya Jiolojia utawasaidia vijana hao kuanzisha viwanda na kuchochea walio nje ya mfumo rasmi wa elimu kujiunga na jamii hiyo. Alitaja malengo ya mradi huo ni kutoa fursa ya kufungua viwanda nchini, kutoa uelewa ili kuwawezesha Watanzania kupata habari kuhusu umuhimu wa viwanda na malighafi kutoka vyanzo mbalimbali.Pia kuwa wabunifu wa teknolojia kama suluhisho la maendeleo ya viwanda kupitia ajenda ongezeko la thamani la malighafi zilizopo ili zitumike kwenye viwanda nchini. Alisema lengo lingine ni kutafuta teknolojia za viwanda zinazohitajika katika uzalishaji wa tofauti wa bidhaa za viwanda, kuratibu na kushirikiana na taasisi nyingine za elimu katika tafiti zitakazoanzisha viwanda vipya nchini.Lingine ni kujiingiza katika vyanzo vya kifedha vitakavyosababisha kuanzisha miradi mipya ya viwanda pamoja na kujiunga na taasisi za fedha kwa ajili ya mitaji ya kuwezesha uanzishwaji wa viwanda nchini.  Mradi huu tunaita jeshi kwa sababu maana yake halisi ni kupigana vita na kupigana kwetu vita ni kuhakikisha viwanda vinaanzishwa nchini katika aina yoyote ile ya mazingira. Tunataka iwe ni jamii yenye maarifa ambayo matokeo yake ni kuwa smart,  alisema Dk Mshiu na kuongeza kuwa tayari vijana hao 30 kila mmoja ameandika andiko linaloelezea malighafi alizonazo katika madini na miamba ambayo inaweza kutumika kama malighafi za viwandani. Alisema wanafunzi wameandika andiko katika maeneo mbalimbali ikiwemo utafiti kuhusu madini ya kaolini ambayo yanatumika katika kutengeneza bidhaa mbalimbali zikiwemo za vifaa vya jikoni zikiwemo sahani na chooni mfano wake ukiwa ni masinki.Kwa mujibu wa Dk Mshiu, andiko lingine limeandikwa kwenye utafiti wa madini ya corunduny ambayo hutumika kutengeneza misasa inayotumika kusugulia mbao kwenye viwanda vya samani.  Vile vile tuna utafiti mwingine wa mwanafunzi unaoelezea madini ya jasi (gypsum) ambayo yanatumika kama malighafi ya kutengeneza vitu ikiwemo nyumba na POP za hospitalini, dawa na saruji,  alisema Mshiu.Alitoa mwito kwa Watanzania kujiunga na mradi huo ambao mwisho wake ni kuipata Tanzania inayotakiwa ya viwanda, lakini pia wakiwa nao wamejipatia ajira rasmi yenye kipato cha kuridhisha.  Katika mradi huu mtu akiwa na wazo lake anafundishwa kuandika mpango kazi na masuala yote yanayohusu uanzishwaji wa mradi mpaka anapoiva,  alisema.