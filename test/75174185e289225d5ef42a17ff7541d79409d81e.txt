 WAZIRI wa Nishati, Dk Medard Kalemani amesema kuanzia sasa umeme vijijini utaunganishwa kwa Sh 27,000 bila kujali kama unasambazwa na Shirika la UmemeTanzania (Tanesco) au ni wa Mradi wa Kusambaza Umeme Vijijini (REA).Aidha amesema uamuzi wa kuigawa Tanesco hauna faida yoyote zaidi ya kuiweka nchi katika hatari. Aliyasema hayo wakati wa kujibu hoja zilizoibuliwa na wabunge waliochangia Hotuba ya Bajeti ya Wizara ya Nishati kwa Mwaka 2019/2020 ambayo ilipitishwa juzi usiku.Kuhusu hoja ya gharama za kuunganisha umeme, Dk Kalemani alisema kuanzia mwezi huu, serikali imetoa waraka wa kutaka gharama za kuunganisha umeme kuwa Sh 27,000 kwa umeme unaopelekwa na REA, Tanesco au taasisi iliyopewa kazi na serikali.  Kuanzia Mei 1, mwaka huu, waraka umetolewa kuwa gharama za kuunganisha umeme maeneo yote vijijini iwe unapelekwa na REA, unapelekwa na Tanesco au yeyote aliyepewa kazi na serikali ni shilingi 27,000 tu.Hivyo niwatake Mameneja wa Tanesco wa Kanda, mikoa, wilaya kuhakikisha wanalisimamia hilo.  Dk Kalemani aliongeza:   Kumekuwa na tabia ya halmashauri kulalamika kutofikishwa umeme kwenye taasisi za umma wakati hawajalipia, hivyo niwaagize Tanesco na wakandarasi kupeleka umeme kwenye taasisi za umma bila kujali umbali endapo tu malipo yamefanyika. Akizungumzia hoja ya Tanesco kugawanywa, Waziri Kalemani alisema badala ya wabunge kujadili wazo la kuigawa Tanesco ni vyema wakafikiria namna bora ya kuliimarisha shirika hilo ili liweze kuwahudumia wananchi kwa tija. Alisema pia kuwa endapo itaamuliwa kuwa kazi ya kutoa huduma ya umeme ipewe kampuni binafsi kuna hatari ya kampuni hiyo kuamua kuzima umeme nchi nzima jambo ambalo litakuwa ni hatari kwa nchi.  Umeme ni usalama, umeme ni uchumi, kabla ya kuligawa shirika hili lazima tuwe makini.Tukisema uzalishaji ufanywe na mtu binafsi na amiliki mitambo ina maana anaweza kuamua kuzima umeme nchi nzima na matokeo yake nchi inaweza kuingia gizani.  Katika kusambaza umeme tukiamua kulipa shirika binafsi kupeleka umeme hadi vijijini, watapenda kupata faida kubwa na uwezo wa watanzania ni mdogo watashindwa kumudu.Hivyo tufikirie namna bora ya kuimarisha shirika badala ya kuligawa vipande vipande.  Alisema Tanesco ilikuwa ikijiendesha kwa hasara kutokana na kuingia mikataba na kuwa na mitambo ya kukodi ya kutumia mafuta mazito ambayo ilikuwa ikiliumiza shirika hilo kutokana na gharama za uendeshaji kufikia hadi Sh bilioni 635 kwa kituo kimoja.  Kuna vituo vya kuzalisha umeme vilivyokuwa vikitumia mafuta jambo ambalo lilikuwa likiongeza mzigo kwa Tanesco.Mfano Kituo cha Ludewa kilikuwa kinatumia mafuta ya shilingi bilioni 703, lakini makusanyo yanayotokana na uuzaji wa umeme yalikuwa ni shilingi bilioni 331, hii ilikuwa ni hasara,  alisema. Alisema ili kuondokana na hilo serikali imeweka mikakati ya kuhakikisha maeneo yote yanaunganishwa na Gridi ya Taifa ili kuondokana na uzalishaji wa umeme wa mafuta jambo ambalo litaipunguzia serikali mzigo.