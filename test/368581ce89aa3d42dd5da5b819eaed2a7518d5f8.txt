 HUDUMA ya App (EPaper) inayowezesha magazeti ya serikali kupatikana na kusomwa kupitia mtandao wa simu za mkononi, imezinduliwa rasmi na Waziri Mkuu, Kassim Majaliwa.Waziri Majaliwa alizindua huduma hiyo juzi wakati akifungua Jukwaa la Biashara Tabora lililoandaliwa na Kampuni ya Magazeti ya Serikali (TSN) inayochapisha magazeti ya HabariLeo, Daily News na SpotiLeo kwa kushirikiana na Mkoa wa Tabora.Alisema TSN imekuwa ikifanya kazi kubwa ya kuhabarisha na kuelimisha jamii kupitia vyombo vyake, lakini sasa inakuja na mbinu mpya inayoendana na teknolojia ya huduma ya magazeti hayo kupitia mtandao.Alibainisha kuwa serikali imekuwa ikifarijika na utendaji wa kampuni hiyo hususani ubunifu wake wa kuanzisha majukwaa katika kila mkoa na kutoa taarifa za mikoa hiyo kwenye majukwaa na vyombo vyake, hivyo kutangaza fursa zilizopo nchini.  TSN inatekeleza wajibu wake kwa ufasaha na umahiri mkubwa kuhabarisha wananchi kupitia magazeti na majukwaa haya.Sasa leo wamekuja na mbinu mpya ya kuhabarisha wananchi kwa kutumia mbinu mpya E Paper, yote ni kuhakikisha serikali inafikisha ujumbe kwa Watanzania,  alieleza. Kwa upande wake, Kaimu Mhariri Mtendaji wa TSN, Tuma Abdallah akielezea huduma hiyo alisema inapatikana kupitia tovuti zote za TSN pamoja na App ya TSN inayopatikana kwenye simu za mkononi (Mobile TSN App).Alisema ili mtu aweze kuipata huduma hiyo, ni lazima aingize App hiyo kwenye simu yake na kisha kufuata maelekezo, ikiwa ni pamoja na kulipia huduma hiyo kwa muda anaotaka kupata huduma kuanzia siku, mwezi mmoja, miezi mitatu, miezi sita hadi mwaka.Katika huduma hiyo, utapata magazeti yote yanayochapishwa na kampuni hiyo ya TSN ambayo ni Daily News, SpotiLeo na HabariLeo. Waziri wa Habari, Utamaduni, Sanaa na Michezo, Dk Harrison Mwakyembe, alimuelezea Waziri Mkuu Majaliwa kuhusu huduma hiyo mpya ya TSN na namna itakavyosaidia kufikisha magazeti hayo si ndani tu ya nchi bali hata nje ya nchi.