 MENEJA wa Yanga, Nadir Haroub  Canavaro  ameomba mashabiki na wanachama kuwa karibu na timu yao kwa kuwa kikosi cha msimu wa mwaka 2018/2019 si cha kubezwa kama wengi wanavyofanya.Canavaro aliyasema hayo juzi alipozungumza na waandishi baada ya mechi maalumu ya kumuaga kati ya Yanga na Mawenzi Market ya daraja la kwanza kwenye uwanja wa Jamhuri mjini hapa, ambapo Yanga ilishinda bao 1-0. Beki huyo aliyeichezea Yanga na Taifa Stars kwa mafanikio, amestaafu soka na kupewa umeneja wa uongozi wa timu yake.Alisema, Yanga kwa sasa ipo vizuri na itafanya maajabu makubwa msimu huu wa Ligi Kuu unaotarajiwa kuanza Agosti 22 mwaka huu. Baada ya kucheza kwa dakika 10 katika mechi hiyo, Canavaro alitoka uwanjani na kukabidhiwa tuzo mbili za heshima kwa ajili ya kuitumikia timu hiyo kwa uadilifu mkubwa.  Ninachokiomba mashabiki wawe karibu na timu yao na waweze kuisaidia ifanye vizuri  watu pembeni wanaidharau, lakini ni timu ipo vizuri na itafanya maajabu makubwa Ligi Kuu, kikubwa waisaidie kwa lolote lile kwa kushirikiana na viongozi wa timu,  alisema.Aidha, katika mechi hiyo maalumu, Canavaro alimkabidhi jezi namba 23 mchezaji Abdallah Shaibu  Ninja  na kumtaka kuitendea haki jezi hiyo, kwa kujituma na kucheza kwa bidii kumzidi ili awe tegemeo kwa Yanga na Taifa kwa ujumla. Jezi namba 23 ilikuwa ikivaliwa na Canavaro kwa muda wote aliokuwa Yanga.