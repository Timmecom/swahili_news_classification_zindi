 NAIBU Waziri wa Fedha na Mipango, Dk Ashatu Kijaji ameiagiza Bodi ya Wataalamu ya Ununuzi na Ugavi (PSPTB) kusimamia sheria na kanuni bila woga ili kuleta tija na kudhibiti maadili na kuwachukulia hatua wataalamu wanaokiuka sheria na taratibu ikibidi wafutwe.Alisema hayo jana hapa akifungua Kongamano la Tisa la Wataalamu wa Ununuzi na Ugavi. Alisema katika jambo hilo, bodi inatakiwa kusimamia jambo hilo kwa makini bila woga.Alisema ripoti ya tathimini na utendaji wa PPRA kwa mwaka wa fedha 2017/2018 pamoja na mambo mengine inaonesha matokeo ya ukaguzi na viashiria vya rushwa katika taasisi au miradi inayotekelezwa kwa fedha za umma. Alisema tathimini inaonesha taasisi 13 na miradi 98 kati ya 60 na 3,763 kwa mtiririko huo ilibainika kuwa na viashiria vingi vya rushwa.Matokeo yanaonesha uzingatiaji wa sheria kwa taasisi zilizokaguliwa ni asilimia 74 sawa na mwaka jana chini ya malengo ya wastani wa 80. Alisema miradi iliyokaguliwa, ilipata asilimia 84.1 ikilinganishwa na 82.5 ya 2016/2018. Kwa matokeo hayo, viashiria vya rushwa, uzingatiaji wa sheria na thamani ya fedha si mzuri.  Tunatakiwa kujitafakari kama kweli tunafanya kazi kulingana na weledi wetu kama wataalam wa ununuzi wa umma na ugavi,  alisema. Pia nakuagiza na bodi yako kuwachukulia hatua kali wataalamu wote wa ununuzi na ugavi wanaokiuka na watakaokiuka sheria na taratibu za ununuzi na ugavi, ikibidi wafutwe kwenye rejista ya wataalamu kama ilivyoelekezwa kwenye sheria iliyounda bodi,  alisema.Dk Kijaji alisema mchango wa taaluma ya ununuzi na ugavi ni muhimu kuhakikisha dhima hiyo inafikiwa kwa ufanisi wa hali ya juu. Alisema wataalamu wana jukumu kusimamia mnyonyoro wa ununuzi na ugavi katika taifa.Mwenyekiti wa Bodi ya PSPTB, Sista Hellen Bandio alisema mwaka huu wanajadili ubunifu katika ununuzi na ugavi inavyoweza kuwa nyenzo katika maboresho ya miundombinu.Alisema kukidhi sheria ya PSPTB, taasisi 200 zilikaguliwa Mwanza, Mbeya, Lindi, Mtwara, Kilimanjaro, Tabora, Dar es Salaam na Arusha. Alisema hadi Desemba mosi mwaka huu, Bodi imesajili wataalamu 10,863 katika ngazi mbalimbali na imesajili vituo vya mafunzo na kampuni za ushauri katika ununuzi na ugavi 38. Wahitimu 1,324 wamefaulu mitihani ya Bodi na kutunukiwa vyeti katika ngazi mbalimbali.