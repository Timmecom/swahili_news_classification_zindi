 MKOA wa Tabora unatekeleza mipango mbalimbali kuboresha kilimo ikiwemo kuwezesha upatikanaji wa matrekta ili kuinua pato la wakulima na mkoa kwa ujumla. Mkuu wa Mkoa wa Tabora, Aggrey Mwanri alilieleza gazeti hili kwamba mkoa huo utatumia fursa ya mradi wa Shirika la Maendeleo la Taifa (NDC) wa kukopesha wakulima matrekta na kuhakikisha hakuna chama cha ushirika au mtu binafsi atakayetumia fursa hiyo kufanya udanganyifu au kujinufaisha.  Mkoa unausimamia mradi huu kupitia vyama vya ushirika. Vyama vya ushirika vinavyokusudiwa ni vyenye uchumi unaowezesha kukopeshwa. Vyama hivi visiwe na madeni. Lakini kwa watu binafsi kinachofanyika ni uhamasishaji na kuwa na uhakika nao na ofisi ya Mkuu wa Mkoa inatumika kama muandaaji,  alisema Mwanri. Alisema kila hatua inafuatiliwa kwa karibu kwani majina ya wanaoomba kupatiwa matrekta hayo yanayotolewa kwa njia ya mikopo au malipo ya fedha taslimu yametoka wilayani, kwenye kata na kwa watendaji walioko kwenye vijiji.Bei ya trekta ni kati ya Sh mil 38.2 na Sh mil 61.5. Naye Ofisa Kilimo wa Mkoa waTabora, Modest Kaijage alisema hadi sasa maombi ya mikopo kwa ajili ya matrekta hayo ni 105 na kwamba watu binafsi 43 wameshatanguliza fedha za awali Shilingi milioni mbili kila mmoja na kati ya hao,saba wameshapokea matrekta. Alitaka mafunzo yatolewe kuhusu matumizi ya matrekta hayo. Akizungumzia mradi huo, Meneja wa NDC, Said Tunda, alisema matrekta 72 ni kwa ajili ya watu binafsi na 55 kwa ajili ya vyama vya ushirika vilivyoko chini ya chama kikuu cha ushirika cha mkoa, Igembesambo na kwamba yana teknolojia ya kisasa.