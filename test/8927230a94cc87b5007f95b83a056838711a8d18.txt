 KLABU ya Yanga imefanya baadhi ya maboresho katika sehemu mbalimbali, ikiwemo usajili wa wachezaji wapya na benchi la ufundi kuelekea msimu ujao huku nahodha wake wa muda mrefu, Haroub Canavaro akiangukia katika umeneja wa timu.Akizungumza na waandishi wa habari jana Mwenyekiti wa Kamati ya Usajili, Hussein Nyika alisema klabu imekamilisha usajili wa wachezaji wapya kwa msimu ujao, ambao ni pamoja na Klausi Kindoki, Deus Kaseke, Mrisho Ngasa, Heritier Makambo, Jafary Mohamed, Mohamed Issa na Feysal Salum.Aidha, Nyika amewataja wachezaji walioondoka klabuni hapo kuwa ni Hassan Kessy, Godfrey Mwashiuya, Donald Ngoma na Obrey Chirwa. Huku akikataa kuzungumza lolote kuhusu wachezaji waliotolewa kwa mkopo.  Siwezi kuzungumzia suala la wachezaji wanaohusishwa kuondoka kwa mkopo bado mapema,   Nyika alisema. Pia Nyika amekanusha suala la wao kupewa wachezaji na Singida United. Tumenunua mkataba wa Deus Kaseke wa mwaka mmoja uliobaki Singida United, kuhusu Faysal Salum tulikaa chini na timu hiyo tukakubaliana acheze Yanga baada ya kuhusishwa kusaini timu zote mbili. Pia kuhusu mlinzi Mzimbabwe Elisha Muroiwa, kocha mkuu ndiye aliyemkataa mchezaji huyo,  alisema.Nyika akizungumzia suala la Hassan Kessy na Kelvin Yondani, alisema wachezaji hao walikabidhiwa kwa Kamati Maalumu iliyochaguliwa kwa ajili ya kusaidiana na Kamati ya Usajili, Yondani walifanikiwa kumalizana naye, lakini Kessy walichelewa kumalizana na amepata timu Zambia.Mbali na maboresho hayo, pia Yanga imemteua Nadir Haroub  Canavaro  kuwa meneja mpya wa klabu hiyo.  Tumemteua Nadir Haroub kuwa meneja, aliyekuwa katika nafasi hiyo, Awadhi Swalehe atabaki kuwa mratibu mkuu wa klabu hiyo.Yanga imekua ikimtumia Swalehe kama Mratibu na Meneja pia, uteuzi huo utamfanya abaki katika nafasi moja ili afanye kazi kwa ufanisi zaidi,   alisema Nyika. Canavaro ni miongoni mwa wachezaji waandamizi ambao wamekua na timu kwa muda mrefu, huku akizungumzwa kuwa ndiye mchezaji mwenye mataji mengi ya Ligi Kuu Tanzania Bara.Alijiunga na Yanga mwaka 2006. Nyika alisema kuanzia wiki ijayo klabu itafanya mabadiliko zaidi katika benchi la ufundi. Miongoni mwa nafasi ambazo zitabadilishwa ni pamoja na kocha wa magolikipa, ambapo kwa misimu iliyopita ilishikiliwa na Juma Pondamali  Mensah .