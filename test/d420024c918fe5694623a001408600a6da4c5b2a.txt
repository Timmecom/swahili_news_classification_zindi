 WAZIRI wa Nchi, Ofi si ya Rais (Menejimenti ya Utumishi wa Umma na Utawala Bora), George Mkuchika, amewaagiza waajiri wote nchini kuruhusu makatibu mahususi kujiendeleza kitaaluma na kuhudhuria mkutano wa chama unaofanyika mara moja kwa mwaka.Alitoa agizo hilo jana jijini Arusha wakati akifungua mkutano wa saba wa Chama cha Makatibu Mahususi Tanzania (Tapsea) uliohudhuriwa na washiriki 2,300 kutoka Tanzania Bara na Visiwani. Mkuchika alisema hakuna sababu ya kuwazuia kuhudhuria mkutano huo wakati ni mara moja kwa mwaka na huko wanapata elimu ya kuboresha utendaji kazi wao kwa faida ya maendeleo ya nchi.  Sisi viongozi tunaozuia hawa  masekretari  wetu ambao wanasafiri mara moja kwa mwaka tujiulize tunasafiri mara ngapi kwa mwaka.Naomba tuache hii tabia tuwaruhusu wakajiendeleze na kushiriki mkutano wao,  alisema. Alisema chama hicho kimesajiliwa na serikali hivyo kila mmoja lazima akiheshimu na kuruhusu wafanyakazi hao kushiriki mkutano huo. Alipongeza kitendo chao cha kuomba kusoma hadi ngazi ya Shahada. Pia, aliagiza waziorodheshe hoja zao ili apange kikao na wataalamu wake na majibu yapatikane haraka. Kuhusu viwango vya mishahara yao na watumishi wengine ambavyo waliviomba, Mkuchika alisema atalifikisha katika ngazi husika.Kwa upande wake, Naibu Katibu Mkuu wa Wizara ya Utumishi wa Umma na Utawala Bora katika Serikali ya Mapinduzi Zanzibar, Seif Shaaban Mwinyi, alisema makatibu mahususi ni muhimu katika utendaji kazi wao. Alisema serikali ipo tayari kutoa ushirikiano wowote utakaohitajika Tapsea ili kufanikisha kada hiyo muhimu katika kazi na hasa za serikali. Kwa upande wa Zanzibar mwamko kwa makatibu mahsusi upo mkubwa ndio maana mwaka jana walipofanya mkutano kama huu, Zanzibar walishiriki 18 na mwaka huu wameongezeka hadi zaidi ya 90 walioshiriki mkutano huu wa saba,  alisema Naibu Katibu Mkuu Utumishi Zanzibar.Naye Mwenyekiti wa Chama cha Makatibu Mahususi Tanzania, Zuhura Maganga alitumia fursa ya mkutano huo kuomba serikali kuongeza mishahara yao ambayo kwa sasa wanalipwa midogo isiyolingana na kazi wanazofanya.Aliomba pia serikali itoe nafasi kwa Tapsea ili wajumbe wa bodi katika Chuo cha Utumishi wa Umma kilichopo Magogoni, Dar e Salaam wafikishe maoni ya kada hiyo kirahisi. Awali, Mkuu wa Wilaya ya Arusha, Gabriel Daqarro akitoa salamu zake katika mkutano huo, alipongeza kwa kuanzisha Tapsea kwani kutasaidia kupaza sauti na kudai maslahi yao na changamoto walizonazo.