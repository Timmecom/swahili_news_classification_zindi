 WAKAZI wa vijiji vitatu vya Kata ya Kilwa Masoko wilayani Kilwa mkoani Lindi, ambao maeneo yao yametwaliwa na Wizara ya Ulinzi na Jeshi la Kujenga Taifa, kwa ajili ya matumizi ya jeshi, wamemtaka Amiri Jeshi Mkuu, Rais John Magufuli, kuingilia kati suala la malipo ya fidia zao ili waendelee na maisha yao.Wakazi hao 85 kutoka vijiji vya Kisangi, Mchomolo na Mkwanyule wamesema toka maeneo yao yapimwe mwaka 2015, hawajapata fidia wala kuoneshwa mahali pa kwenda huku wakizuiwa kufanya chochote katika maeneo yao. Mkuu wa Wilaya ya Kilwa, Christopher Ngubiagai akizungumza kuhusu suala la wakazi hao 85, alikiri kuna kucheleweshwa kwa malipo yao kunakotokana na haja ya uhakiki. Fedha zipo zimefika hapa wilayani, tunasubiri uhakiki kutoka Hazina na JWTZ wajiridhishe hizi ni fedha za umma huwezi tu kutoka na kulipa fidia  alisema Ngubiagai. Alisema fedha zinazotakiwa kulipwa zipo wilayani, na kama wilaya wameshafanya tathmini wanachosubiri ni watu wa Hazina na Jeshi kujiridhisha kabla ya kuanza kulipa.Alisema suala hili liliulizwa bungeni na Waziri wa Ulinzi na JKT, Dk Hussein Mwinyi alisema wazi kuwa fedha zipo, kiasi cha Sh bilioni 3 za malipo na wilaya ya Kilwa ikiwamo. Mkuu huyo wa wilaya alisema fedha zipo, suala ni uhakiki wa kujiridhisha, hivyo alitoa rai kwa maofisa husika kuja kwa wakati kwa lengo la kumaliza tatizo hilo la malipo ya fidia.Wananchi kadhaa wakizungumza na waandishi wa habari mjini hapa wakiwasilisha wenzao 85, walisema hawaelewi sababu ya wao kucheleweshewa malipo na kama hawastahili ni vyema wakaambiwa mapema. Wananchi hao, Selemani Chaola, Selemani Hamis, Hamis Tipitipi, Hassan Cherehani, Hassan Mtikula na Mohamed Abdallah walisema walifanyiwa tathmini Juni 17, 2015 ambapo watu 622 walistahili kulipwa fedha hizo.Alisema malipo kwa wenzao yamefanyika na wamebaki wao 85 pekee na miaka inakwenda. Walisema waliambiwa kwamba malipo yao yapo wilayani Kilwa na kwamba watafanyiwa uhakiki mwingine kabla ya malipo, lakini hakuna kinachoendelea na hivyo kufifisha matumaini ya kuendeleza maisha yao. Mkazi wa Kisangi, Hamis Tipitipi alisema wanamuomba Rais Magufuli kuingilia suala lao kwani hawawezi kuishi kwa kubahatisha baada ya kuambiwa wasiendeleze maeneo yao.Naye Fatuma Duka wa Kijiji Mkwanyule alisema wamefanya juhudi kubwa za kwenda ofisi ya mkuu wa wilaya kila mara kupata taarifa ya hatima yao, lakini pamoja na kutiwa moyo na mkuu wa wilaya wanaona wametelekezwa. Mkazi wa Kilwa Masoko, Fatma Nahoda alisema yeye ana vitu vingi vimepotea kutokana na kutofanyiwa huduma kutokana na zuio la kufanya maendelezi katika maeneo yao na isipotoka fidia atakuwa maskini wa kudumu.Kiongozi mmoja wa msikiti, Hassan Mtikula alisema ipo haja ya serikali kufanya haraka katika uhakiki wake ili wajue msikiti mpya wanaujenga wapi na kwa gharama gani. Alisema baada ya zuio msikiti uliokuwapo hautumiki na kwamba ni wajibu serikali kuwezesha wao kuendelea na maisha kwa kuwalipa fidia husika.