 TAASISI za tafiti wa afya imetakiwa kubuni na kufanya kazi za tafiti za kina zitakazoibuwa na kuzipatia ufumbuzi changamoto zinazowakabili wananchi ikiwemo maradhi yasiyoambukiza ambayo ni tishio kwa afya za wananchi.Waziri wa Ulinzi na Jeshi la Kujenga Taifa, Dk Hussein Mwinyi ametoa changamoto hiyo wakati akizindua kituo cha utafiti wa tiba za dawa na maradhi yanayowakabili wananchi huko Binguni wilaya ya kusini Unguja katika shamra shamra za Mapinduzi ya Zanzibar.Alisema kwa mfano hivi sasa yamezuka maradhi mbalimbali yasiyoambukiza ambayo ni tishio kwa afya za wananchi na kusababisha vifo.Alisema kuwa tafiti zaidi na za kina zinahitajika katika kukabiliana na maradhi hayo pamoja na tiba asilia inayotokana na mimea mbalimbali. Kituo hiki ni muhimu na tegemeo kubwa katika kufanya kazi za utafiti wa maradhi mbali mbali ambayo ni tishio kwa Afya za wananchi yanayosababisha vifo vya wananchi wengi na wengine kupata ulemavu wa kudumu,  alisema.Kwa mfano alisema utafiti zaidi unahitajika kuweza kupambana na ugonjwa wa Kisukari kwa kujuwa chanzo chake na tiba ya aina mbali mbali ikiwemo ya mimea ya miti shamba. Zipo taarifa kwamba maradhi yasiyoambukiza yanaongoza kwa vifo vingi hivi sasa ikiwemo ugonjwa wa Kisukari ambao pia husababisha ulemavu wa kudumu,  alisema.Mapema Katibu Mkuu Wizara ya Afya Asha Ali Abdalla alisema serikali imeweka kipaumbele masuala ya utafiti katika mambo mbalimbali ili kuyapatia ufumbuzi wake.Kwa mfano alikiri hivi sasa kuwepo kwa maradhi mengi yasiyoambukiza ambayo yamekuwa tishio kwa afya za wananchi na kusababisha ulemavu wa kudumu.Alisema kitengo hicho miongoni mwa kazi zake za kufanya ni kushughulikia mambo ya utafiti wa maradhi ili kujuwa chanzo na njia za kupambana nayo. Katika mambo ambayo yamepewa kipaumbele ni utafiti ambao utalenga katika kuzipatia ufumbuzi kero mbali mbali zinazowakabili wananchi katika masuala ya afya,  alisema.Ujenzi wa kituo cha utafiti wa afya umegharimu jumla ya Sh milioni 210 ambapo miongoni mwa majukumu yake ni kufanya utafiti na kuchunguza maradhi mbalimbali yanayowakabili wananchi.