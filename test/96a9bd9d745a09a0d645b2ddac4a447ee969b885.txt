 MABINGWA watetezi wa Ligi Kuu soka Tanzania Bara Simba leo wanashuka dimbani kuwakabili Prisons katika mchezo utakaochezwa kwenye Uwanja wa Kumbukumbu ya Sokoine, jijini Mbeya.Utakuwa ni mchezo wa 30 kwa wekundu hao wanaoshika nafasi ya pili kwenye msimamo wakiwa na pointi 75 nyuma ya vinara Yanga wanaoongoza kwa pointi 80, huku Prisons ikishika nafasi ya nane kwa pointi 42 katika michezo wa 33.Simba imetoka kushinda mchezo uliopita dhidi ya Mbeya City kwa mabao 2-1 hivyo, huenda wakaendeleza rekodi bora ya ushindi kwenye uwanja huo ingawa pia, Prisons itataka kutumia vyema uwanja wa nyumbani baada ya kutoka kupoteza ugenini kwa mabao 2-1 dhidi ya Yanga.Lakini huenda kazi ikawa ngumu kwa timu zote mbili kwasababu Simba imepumzika siku moja tu na Prisons haijapata muda baada ya kutoka safari ndefu ya basi Dar es Salaam iliyokuwa na misukosuko njiani pamoja na ajali, ni wazi itakuwa na uchovu wa hali ya juu.Timu hizo kuanzia msimu wa mwaka juzi mpaka sasa zimekutana mara saba, Simba imeshinda mara tano na kupoteza mara mbili.Mara ya mwisho kufungwa kwenye uwanja huo ilikuwa msimu wa 2015/2016 na baada ya hapo hawajaweza tena kumfunga Simba.Mchezo wa leo yeyote ana nafasi ya kuibuka na ushindi kutegemea na mbinu za kila mmoja ila anayepewa uwezekano zaidi ni Simba kwasababu kutokana na kasi yao.Je, Prisons itaweza kuzuia kasi ya washambuliaji hatari kama Emmanuel Okwi, Meddie Kagere na John Bocco? ni wachezaji ambao hucheza bila kukata tamaa wakishambulia kwa nguvu na kasi.Iwapo Simba watashinda basi watazidi kuipa presha Yanga inayoongoza juu kwa pointi 80 kwani watabakiza tofauti ya pointi mbili tu ili kubadilishana nafasi.