 MAMLAKA ya Mapato nchini (TRA) imezitaka taasisi zinazofanya kazi mipakani kushirikiana nayo kwani lengo la serikali ni kurahisisha biashara mpakani na kuongeza mapato ya kodi kutokana na biashara.Kamishna Mkuu wa TRA, Dk Edwin Mhede alisema hayo juzi akizungumza na watumishi wa TRA wa vituo vya forodha vya Kasumulu na Ipyana Wilaya ya Kyela mkoani Mbeya mpaka wa Tanzania na Malawi.Kamishna huyo amesema taasisi za serikali zinazofanya kazi mipakani zinafanya kazi kwa kutegemeana na hivyo ni vema watumishi wa taasisi hizo kuwa na mawasiliano ya karibu  kurahisisha utendaji kazi."Ni vema mkawa na vikao kuimarisha uhusiano na mawasiliano na wenzenu wa taasisi nyingine zilizopo hapa mpakani ili kurahisisha utendaji kazi na kuongeza tija katika kazi zenu", alisema Kamishna huyo.Kamishna Mhede pia amewataka watumishi wa taasisi hizo kutambua kuwa wamepewa dhamana kubwa ya kusimamia shughuli za serikali katika mpaka wa Kasumulu na mipaka mingine hivyo kila mmoja ana wajibu wa kutimiza malengo ya serikali ya kurahisisha ufanyaji wa biashara mipakani.Taasisi zinazofanya kazi katika mpaka wa Kasumulu ni pamoja na Idara ya Uhamiaji, Shirika la Viwango (TBS), Wakala wa Dawa na Vifaa Tiba (TMDA), Tume ya Nguvu za Atomiki  (TaEC), Jeshi la Polisi, Idara Afya, Kilimo, Uvivu, Mifugo, Wakala wa Huduma za Misitu (TFS) na Wakala wa Vipimo (WMA)Kituo cha Forodha na Ushuru wa Bidhaa Kasumulo, kiunahudumia mizigo na abiria kutoka nchi Malawi,  Afrika Kusini, Zambia, Jamhuri ya Kidemkrasia ya Kongo (DRC) na nchi zingine kusini mwa Afrika.Takwimu za TRA zinaonesha  Julai 2016 hadi Septemba 2019, tani 243,145 za Sh bilioni 567 zimesafirishwa nchi mbalimbali za SADC kupitia Kasumulu na  tani 145,937 zenye thamani ya Sh bilioni 233 ziliingia nchini ambapo jumla ya Sh bilioni 47.4 zilikusanywa kama kodi katika mpaka huo pekee. 