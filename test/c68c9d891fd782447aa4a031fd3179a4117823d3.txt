 MKUTANO wa 20 wa Wakuu wa Nchi za Jumuiya ya Afrika Mashariki (EAC) utafanyika kwa siku moja leo mjini Arusha. Ajenda kuu ni kuijadili Somalia kujiunga na umoja huo na hali ya kisiasa kuelekea Shirikisho la Kisiasa la Afrika Mashariki.Mkutano huo pia utapitia ripoti yenye mapendekezo ya kuona njia za kuchochea uundaji wa magari katika nchi za EAC ili kupunguza uingizaji wa magari kutoka nje na kuangalia kwa kina sekta ya viwanda vya nguo na ngozi ili kupunguza kuagiza bidhaa hizo.Kutokana na mkutano huo, ulinzi umeimarishwa maeneo mbalimbali ya Jiji la Arusha kuwezesha mkutano huo kufanyika kwa amani na utulivu. Baadhi ya barabara zimefungwa kupisha ujio wa marais wa jumuiya hiyo yenye nchi sita wanachama waanzilishi, Tanzania, Kenya, Uganda, Rwanda, Burundi na Sudani Kusini.Mkuu wa Mawasiliano kwa Umma wa Sekretarieti ya EAC, Richard Owora alisema mkutano utajadili mambo kadhaa ikiwemo kuelekea Shirikisho la Kisiasa Afrika Mashariki. Ajenda nyingine inayosubiriwa itakuwa ni kwa wakuu hao wa nchi za EAC kupitia maombi ya Somalia ya kujiunga kwenye jumuiya hiyo.Pia utapitia ripoti yenye mapendekezo ya kuona njia za kuchochea uundaji wa magari nchi za EAC kupunguza uingizaji wa magari kutoka nje na kuangalia kwa kina sekta ya viwanda vya nguo na ngozi kupunguza kuagiza bidhaa hizo. Katika mkutano wa kawaida wa wakuu wa nchi uliofanyika Kampala, Uganda Februari 23, mwaka huu, waliagiza Baraza la Mawaziri wa EAC kuchagiza uanzishaji wa kiwanda cha magari ili kupunguza uagizaji kutoka nje na kuongeza ushindani EAC,  alieleza Owora.Katika hatua nyingine, mkutano huo utapitia mapendekezo ya Baraza la Mawaziri walio EAC iwe na Naibu Makatibu Wakuu wawili ambao watapatikana kupitia usaili na nafasi hizo zitakuwa za mzunguko kwa nchi wanachama.