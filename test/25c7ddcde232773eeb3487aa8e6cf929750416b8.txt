 KATIBU Mkuu wa Chama Cha Mapinduzi (CCM), Dk Bashiru Ally ametoa rai kwa viongozi wa serikali pamoja na mahakama kuchukua hatua thabiti ya kutatua migogogoro ya familia, mirathi na ndoa.Dk Bashiru aliyasema hayo jana katika ofisi ya CCM mkoani Arusha wakati akisalimia wanachama waliokusanyika kumpokea na kumsalimia wakati akielekea wilayani Monduli katika sherehe za kimila.Dk Bashiru alitoa rai hiyo kutokana na kuwepo kwa tukio juzi ambapo familia saba zenye watu zaidi ya 30 katika Mtaa wa Olasiti Kati jijini Arusha, kukosa mahali pa kuishi kufuatia nyumba zao kubomolewa kwa amri ya mahakama kutokana na mgogoro wa ardhi uliokuwa ukiendelea baina ya wakazi hao na mmiliki wa eneo hilo, Mwanamkasi Ramadhani.Alisema ni vyema sasa mahakama, viongozi wa mila, dini, wazee wa ukoo na viongozi wa serikali kuhakikisha wanatatua migogoro ya kifamilia kwani miongoni mwa migogoro inayokithiri nchini ni pamoja na haki za wajane kudhulumiwa, haki za watoto pamoja na mirathi inayosababisha wanawake kukosa haki zao.Dk Bashiru alisema pia migogoro mingine ni ya ardhi, biashara na kodi kwani watu wanadhulumiwa, kufanyiwa udanganyifu, kutofuata sheria na kusisitiza lazima viongozi wa serikali na dini kuhakikisha wanatatua changamoto hizo. Naomba mchukue hatua hasa katika kesi za migogoro ya familia na watoto wakati wa mirathi yao nasikitika kwa yaliyotokea juzi Olasiti naomba mchukue hatua hasa katika hili maana wanawake na watoto wanadhulumiwa sana haki zao, mahakama mlione hili,  alisema.Alikemea tabia ya viongozi kutaka watu wao kuchaguliwa katika chaguzi mbalimbali zinazokuja na kusisitiza wanachama wa CCM kuacha migogoro katika chaguzi na atakayeshindwa amuunge mkono aliyeshinda Dk Bashiru pia alimpongeza Rais John Magufuli pamoja na Rais Uhuru Kenyatta wa Kenya kwa kutambua kuwa Tanzania na Kenya ni ndugu na kusisitiza kwamba wananchi wa nchi hizi mbili wana haki ya kufanya biashara zao ili kuinua uchumi.Kuhusu uchaguzi wa serikali za mitaa, alitoa rai kwa wanachama kuhakikisha wanajisajili kupitia mfumo maalumu wa kieletroniki ili watambulike na kupata kadi kwa njia hiyo.Aliipongeza Wilaya ya Monduli kwa kusajili wanachama wengi zaidi kwa njia ya kieletroniki na kusisitiza kuwa Julai 18 mwaka huu Tume ya Taifa ya Uchaguzi (Nec) inaboresha Daftari la Wapigakura kwa kuanzia Mkoa wa Arusha na Kilimanjaro Awali Mkuu wa wilaya ya Arusha , Gabriel Daqqaro aliyetembelea na kujionea uharibifu huo alielezwa na wananchi hao kuwa nyumba zao zilivunjwa na kusababisha uharibifu mkubwa wa mali huku familia hizo wakiwemo watoto wadogo wasijue la kufanya.