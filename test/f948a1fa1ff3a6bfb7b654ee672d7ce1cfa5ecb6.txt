 MABINGWA wa kihistoria wa Ligi Kuu Tanzania Bara Yanga SC leo wanatarajia kuendeleza makali yao ya kusaka pointi tatu muhimu kwa kumenyana dhidi ya Mbeya City mchezo utakaochezwa kwenye Uwanja wa Kumbukumbu ya Sokoine Mbeya.Yanga inacheza mchezo huo wa tisa wa ligi hiyo dhidi ya Mbeya City ambao ni wa kiporo kilichosababishwa na majukumu ya kushiriki michuano ya kimataifa.Yanga ambao hadi sasa wanashika nafasi ya tisa kwenye msimamo wa ligi hiyo wakiwa wamejikusanyia pointi 17 wanaingia kwenye mchezo huo wakiwa na kumbukumbu ya kutoka sare ya kufungana bao 1-1 katika mchezo uliopita dhidi ya KMC kwenye Uwanja wa Taifa Dar es Salaam.Wanakutana na Mbeya City timu ambayo imekuwa na mwenendo mbaya uwanjani toka msimu umeanza hususan michezo minne hali inayowafanya kushika nafasi ya pili kutoka mwishoni wakiwa na pointi nane baada ya kucheza michezo 12.Pamoja na Yanga kuwa ugenini lakini wanatabiriwa kuibuka na ushindi kutokana na ubora walioonesha kwenye michezo yao ya hivi karibuni bado mchezo huo unatarajiwa kuwa mgumu kwa pande zote kwani Mbeya City hawatakubali kupoteza wakiwa nyumbani.Mbeya City wamefanya mabadiliko kwenye benchi la ufundi na sasa wanafundishwa na kocha Amri Said akiwa ni miongoni mwa walimu wanaojua kuzisoma timu pinzani. Kufuatia mchezo huo kocha wa muda wa Yanga Charles Mkwasa alisema maandalizi ya mchezo huo yamechukuliwa kwa uzito mkubwa kama michezo mingine waliyokwish cheza ya ligi hiyo na wataingia wakiwa na dhamira ya kutafuta ushindi wa pointi tatu. Tunaamini mchezo utakuwa mgumu kwani tutakuwa ugenini tunajua na wao wamejipanga lakini maandalizi yetu tumejipanga kutafuta pointi tatu muhimu na mnajua ni mchezo wa kiporo sasa ili tuzidi kujiweka nafasi bora lazima tupate ushindi,  alisema Mkwasa.