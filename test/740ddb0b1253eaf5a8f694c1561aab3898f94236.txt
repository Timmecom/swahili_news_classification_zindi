 RAIS John Magufuli amesema, Serikali inawapenda sana wafanyakazi hivyo wavulimie wakisubiri nyongeza za mishahara.Amesema jijini Mbeya kuwa, aliahidi kwamba ataboresha mishahara ya watumishi kabla ya kumaliza muda wake wa uongozi, na kwamba, ahadi yake ipo palepale kwa kuwa bado yupo madarakani.Ameyasema hayo wakati akihutubia kwenye maadhimisho ya Siku ya Wafanyakazi Duniani (Mei Mosi) kitaifa kwenye Uwanja wa Sokoine.Rais amesema, inachokifanya Serikali sasa ni kikubwa sana kwa nchi, na kwamba, kupanga ni kuchagua.Amesema, yeye ni mtumishi wa wafanyakazi, anasikiliza kero za makundi mbalimbali, anawapenda Watanzania wote na pia Serikali inawapenda wananchi wote wakiwemo wafanyakazi.Kwa mujibu wa Rais Magufuli Serikali imetumia shilingi bil 72.8 /- kulipa nyongeza za mishahara za mwaka kwa wafanyakazi 505,985.Amesema, shilingi bil. 37.2/- kati ya hizo wamelipwa walimu ambao ni zaidi ya 50% ya wafanyakazi wote, na shilingi bil 35.7/- wamelipwa watumishi wengine.Rais pia amesema, Serikali imetumia shilingi bil 75.5/- kulipa malimbikizo ya mishahara ya watumishi 50,386.Amesema, mbali na kutekeleza miradi mbalimbali kila mwezi Serikali inatumia shilingi bilioni 580/- kulipa mishahara ya wafanyakazi.Kwa mujibu wa Rais Magufuli, tofauti na miaka ya nyuma mishahara sasa inalipwa kuanzia tarehe 19 ya kila mwezi.Amesema, hana tatizo na suala la kupunguza kodi kwenye mishahara ya wafanyakazi, ameipokea risala ya Shirikisho la Vyama Vya Wafanyakazi (TUCTA), na kwamba, Serikali itayafanyia kazi yote yaliyomo humo.Awali Rais wa TUCTA, Tumaini Nyamhokya alisema uwanjani hapo kuwa, watumishi kwenye taasisi mbalimbali wameanza kupandishwa madaraja.Katibu Mkuu wa TUCTA, Dk. Yahaya Msigwa amesema, wafanyakazi ni wadau muhimu katika kuiwezesha Tanzania kufikia uchumi wa kati kupitia viwanda.