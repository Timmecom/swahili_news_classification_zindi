 WIZARA ya Ardhi, Nyumba na Makazi inafanya uchambuzi wa majalada ya watumishi wa wizara hiyo nchi nzima ili kuwapanga kulingana na uwezo wao.Aidha, wameonywa kuwa serikali iko macho watunze na kusimamia ardhi ili wananchi wa hali zote waweze kuipata bila usumbufu wowote kwa kuzingatia sheria. Akizungumza na kituo cha TBC jana, Waziri wa wizara hiyo, William Lukuvi alisema ameanza na Mkoa wa Morogoro ambapo wiki iliyopita alihamisha watumishi wa wizara hiyo wote na kusema kwamba ataendelea na katika mikoa yote hapa nchini. Nimeamua tu kuanzia hapo Morogoro kwa sababu ni mkoa ambao tumeupendelea, lakini hatutaishia hapo tunaendelea nchi nzima,  alisema Lukuvi. Alisema kuanzia mwezi ujao watumishi wote wa Wizara ya Ardhi watakabidhiwa kwa Katibu Mkuu wa Wizara wale ambao walikuwa wana tabia mbaya watapatikana. Watumishi wote tutawapanga kulingana na uwezo wao na usimamizi wao katika maeneo wanayoyamudu, kuna watu wamejihamisha tu kwa maamuzi na uwezo wao,  alisema Lukuvi.Lukuvi alisema watumishi walioondolewa Morogoro tayari Katibu Mkuu wa Wizara hiyo ameshaanza kusoma taarifa zao kujua wapelekwe wapi kulingana na uwezo wao na kwamba upo ukiukwaji wa sheria unaotokana na mtu kuzoea baada ya kufanya kazi eneo moja kwa muda mrefu.Alisema kuwa Rais John Magufuli amewakabidhi ardhi ili waweze kuitunza na kuisimamia na kwamba ardhi hiyo ni haki kwa wananchi wote kuipata bila kuangalia uwezo wao wa kifedha na kwamba serikali iko macho inawatazama.Lukuvi alisema siku za nyuma watumishi wa wizara hiyo walikuwa hawafuati sheria za ardhi badala yake wanafuata matakwa yao binafsi ambapo wamechangia kuharibu kwa kiasi kikubwa mfumo wa sekta ya ardhi. Nasema watumishi kwa sababu sheria tunayo na sera tunazo lakini watumishi wanaosimamia uendeshaji na usimamizi wa ardhi ni watumishi, kwa hiyo ndio ambao wametufikisha hapo,  alisema Lukuvi.Waziri huyo alisema watu walikuwa wanapanga foleni kwa maofisa ardhi kutafuta haki na bado wasipate. Mei 18, mwaka huu, Waziri Lukuvi aliagiza watumishi wa sekta hiyo wote kuhamishwa pamoja na kuanzisha Kanda ya Mashariki ya Ardhi katika mkoa huo baada ya kutembelea Wilaya ya Kilosa.