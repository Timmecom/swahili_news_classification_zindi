 Klabu ya Yanga imetozwa faini ya sh. 3,000,000/- kwa kuwa timu yake iliingia kwa kutumia mlango usio rasmi katika mechi dhidi ya Ndanda FC Aprili 4 mwaka huu kwenye uwanja wa Nangwanda Sijaona mjini Mtwara.Kamati ya Bodi ya Ligi Kuu ya Uendeshaji na Usimamizi wa Ligi imetoa uamuzi huo katika kikao cha Aprili 18, 2019.Kwa mujibu wa kamati hiyo ya Shirikisho la Soka Tanzania (TFF), hilo ni kosa la nne msimu huu kwa timu ya Yanga kuingia uwanjani kwa kutumia mlango usio rasmi.Kamati imesema, adhabu dhidi ya Yanga imetolewa kwa kuzingatia Kanuni ya 14 (49) ya Ligi Kuu Toleo la 2018 kuhusu Taratibu za Mchezo.Klabu ya Ndanda SC imetozwa faini ya sh. 1,500,000 (milioni moja na nusu) kwa kosa hilo hilo.Hilo ni kosa la kwanza msimu huu kwa timu ya Ndanda SC kuingia uwanjani kwa kutumia mlango usio rasmi.Adhabu dhidi ya Ndanda pia ni kwa mujibu wa Kanuni ya 14(49) ya Ligi Kuu Toleo la 2018 kuhusu Taratibu za Mchezo.Yanga pia imetozwa faini ya sh. 500,000/- kwa kuwa mashabiki wake waliwarushia chupa za maji waamuzi wakati wakirejea vyumbani baada ya mechi hiyo dhidi ya Ndanda FC.Adhabu hiyo imetolewa kwa kuzingatia Kanuni ya 43(1) ya Ligi Kuu Toleo la 2018 kuhusu Udhibiti kwa Klabu.