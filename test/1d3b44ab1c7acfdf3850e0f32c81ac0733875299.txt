 KIUNGO wa Kimataifa wa Tanzania anayechezea klabu ya Difa  Hassani El Jadidi ya Morocco, Simon Msuva, amesema kitendo cha Simba kufuzu robo fainali ya Ligi ya Mabingwa Afrika kimewapa heshima wachezaji wanaocheza soka la kulipwa nje.Akizungumza Msuva ambaye yupo kwenye kikosi cha timu ya Taifa ya Tanzania, Taifa Stars  kinachoshuka kwenye Uwanja wa Taifa leo kucheza na Uganda mchezo wa kufuzu Afcon 2019 alisema wamepata sifa katika klabu zao. Wachezaji tunaocheza nje ya nchi tumepata heshima kubwa kutokana na Simba kufanya vizuri kwenye Ligi ya Mabingwa baada ya kufuzu hatua ya robo fainali,  alisema Msuva.Simba katika hatua ya robo fainali itacheza na TP Mazembe ya Congo na mchezo wa kwanza unatarajiwa kuchezwa Aprili 6 kwenye Uwanja wa Taifa na watarudiana Aprili 12 au 13 huko DRC. Taifa Stars nayo ikishinda tutazidi kuheshimika huko nje ukizingatia Simba nao wapo kwenye hatua nzuri hivyo sisi tutakuwa hatuchukuliwi poa,  aliongeza Msuva.Katika kuhakikisha Taifa Stars inafanya vizuri, Msuva amewaomba mashabiki kuja uwanjani na kuwashangilia akiamini kelele zao zitawapa jukumu la kushinda na watapambana kulitimiza.