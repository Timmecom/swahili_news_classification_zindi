 SERIKALI imeanza kulipa wananchi sehemu ya deni la Sh bilioni 1.4, ambayo ni fidia kwa watu ambao wamepitiwa na bomba na laini, inayosafirisha umeme wa gesi kutoka mkoani Mtwara.Hayo yamesemwa na Naibu Waziri wa Nishati, Subira Mgalu wakati akizungumza wananchi wa Kijiji cha Njopeka wilayani Mkuranga, na kueleza kuwa fidia hiyo ilichelewa na kuleta malalamiko, lakini tayari malipo yameanza.Mgalu alisema tayari wananchi wa maeneo ya Dar es Salaam, wamelipwa Sh milioni 500 kwa Mei na mwezi huu watalipwa wilaya ya Mkuranga na kisha Dar es Salaam na kumalizana nao. Kuanzia Agosti hadi Desemba kila mwezi tutakuwa tunafanya malipo, wilaya nyingine ni Kibiti na Rufiji ambako madai yao siyo makubwa kama ilivyo kwa Dar es Salaam na Mkuranga,  alisema Naibu Waziri Mgalu.Alisema hadi Desemba mwaka huu, watu wote watakuwa wamelipwa fedha zao za fidia ya maeneo yao; na kama kutakuwa na upungufu na malalamiko yatafanyiwa kazi ili kila mtu apate haki yake ili kufanikisha usambazaji wa umeme wa gesi ambao una gharama nafuu. Mtwara tumejenga mtambo wa kuzalisha umeme wa gesi megawati 300 ambapo utaenda hadi Kinyerezi kwani serikali inataka kuwe na umeme mwingi wa kuweza kutoasha matumizi yakiwemo ya viwanda na matumizi ya wananchi kwa ajili ya shughuli mbali mbali,  alisema Mgalu.Mbunge wa Mkuranga na Naibu Waziri wa Mifugo na Uvuvi, Abdala Ulega alisema kamati ya kufuatilia malipo ya fidia kwa wananchi, walikutana na Naibu Waziri wa Nishati na kufuatilia malipo hayo.Ulega alisema malipo hayo yalichelewa tangu mwaka 2017 na makubaliano yalifikiwa na malipo kuanza kutolewa na kuomba yalipwe awamu kwa awamu kati ya Dar es Salaam na Mkuranga.