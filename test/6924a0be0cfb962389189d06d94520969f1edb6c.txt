 SIKU chache baada ya timu ya soka yaTaifa, Taifa Stars kulazimishwa suluhu na Kenya kwenye mchezo wa kusaka kufuzu fainali za Kombe la Mataifa Afrika kwa wachezaji wa ndani, Chan, Waziri wa Habari, Utamaduni, Sanaa na Michezo Dk Harrison Mwakyembe, amesema matokeo hayo yametokana na wachezaji kukosa uzalendo wa kuilipigania taifa lao. Sare hiyo ya nyumbani imeiweka Tanzania katika wakati mgumu wa kusonga mbele hatua inayofuata ya michuano hiyo kwani inakwenda kurudiana ugenini Nairobi mwishoni mwa wiki hii na ikipoteza itatutoa nje michuano hiyo ambayo fainali zake zitafanyika Cameroon mwakani.Akizungumza na gazeti hili Dar es Salaam juzi, Mwakyembe alisema hakuna shaka na uwezo na vipaji walivyokuwa navyo wachezaji, lakini kinachowakwamisha ni kukosa moyo wa kizalendo na kucheza kwa kujitoa kulipigania taifa lao.  Mechi hii ya juzi tulicheza vizuri na kupoteza nafasi nyingi za mabao, lakini unaona kinachokosekana ni kitu kidogo cha kukosa kujitoa kwa ajili ya taifa lao, lakini nafasi bado tunayo kama watakwenda kucheza kwa ari na nguvu ya kulipigania taifa lao naamini tutashinda lakini wakicheza kama ilivyokuwa kwenye mechi ya juzi tutafungwa na kutolewa,  alisema Mwakyembe.Alisema tangu aanze kuifuatilia timu ya taifa mchezo pekee ambao aliona wachezaji wakicheza kwa kujitoa ni ule wa kufuzu Afcon 2019 dhidi ya Uganda ambao ulifanyika Uwanja wa taifa Dar es Salaam na kuibuka na ushindi wa mabao 3-0, lakini mechi zilizofuata asilimia kubwa walionekana kukosa uzalendo kwa taifa lao. Waziri huyo alisema hana shaka na uwezo wa kocha Etienne Ndayiragije wala viongozi wa Shirikisho la Soka nchini, TFF, bali kinachokwamisha ni wachezaji ambao wameshindwa kuzitumia fursa mbalimbali walizopata za kuonyesha vipaji vyao kwa kujitoa kulipigania taifa lao.Alisema kufanya hivyo hakulipi sifa taifa bali hata yeye mwenyewe kwani anapata nafasi ya kuonekana dunia nzima na kununuliwa na klabu kubwa Afrika na hata Ulaya kama ilivyo kwa nahodha Mbwana Samatta anayechezea KRC Genk ya Ubelgiji. Taifa Stars imekosa matokeo mazuri katika siku za karibuni ikiwemo kwenye michuano ya Afcon iliyofanyika Misri mwezi uliopita lakini pia hivi sasa inakabiliwa na kufuzu fainali za Kombe la Dunia 2022 nchini Qatar ambapo imepangwa kuanza na Burundi mechi ya awali.