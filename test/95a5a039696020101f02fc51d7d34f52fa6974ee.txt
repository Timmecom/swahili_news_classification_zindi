 WIZARA ya Madini itashirikiana na Wizara ya Viwanda na Biashara kupitia Shirika la Maendeleo ya Taifa (NDC) kuhakikisha miradi ya makaa ya mawe Mchuchuma na chuma Liganga inaanza kutekelezwa.Naibu Waziri wa Madini, Stanslaus Nyongo amesema hayo katika ziara yake ya kukagua shughuli za madini mkoani Njombe na kutatua changamoto zinazohusu wizara katika utekelezaji wa miradi hiyo.Alisema miradi hiyo ni moja ya miradi ya kimkakati ambayo Taifa linatarajiwa kunufaika nayo zaidi hivyo kutokana na umuhimu wake, wizara hiyo itashirikiana na ile ya Viwanda na Biashara kuhakikisha hatua zaidi zinapigwa ili hatimaye miradi hiyo ianze kutekelezwa kwa kuwa imechukua muda mrefu.Alisema ni miradi mikubwa ambayo Taifa linatarajiwa kunufaika nayo kupitia ajira na kuongeza pato la nchi huku akiyataja madini ya chuma kuwa moja ya malighafi muhimu kwa uchumi wa Tanzania ya viwanda na kuwa kama Taifa linautolea macho mradi huo na kwamba serikali imedhamiria kuutekeleza.Alisema Serikali ya Awamu ya Tano chini ya Rais John Magufuli anayo imani kubwa kuwa miradi hiyo itaanza huku serikali ikitegemea kupeleka maendeleo kwa wananchi kupitia miradi husika.Alisema wizara ndiyo inatoa leseni za madini hivyo ina wajibu wa kujua aliyepewa kama anaifanyia kazi. Akifafanua kuhusu miradi hiyo, alisema Mradi wa Makaa ya Mawe unatarajiwa kuzalisha umeme ambao mbali ya kuuza kwa Shirika la Umeme Tanzania (TANESCO), utatumika kuzalisha chuma Liganga. Mpango ni Liganga kutumia megawati 250 za makaa kwa shughuli zake za kuzalisha chuma na megawati 350 nyingine za umeme zitauzwa Tanesco ili iweze kuzalisha umeme,  alisema Naibu Waziri.Akifafanua sababu za kuchelewa kwa miradi hiyo, alisema ni changamoto za kimkataba ambazo bado ziko katika majadiliano katika ngazi za juu, akitaja mojawapo ni mikataba ya upunguzaji wa kodi. Alisema Wizara ya Madini ikiwa ni wizara ambayo inasimamia sheria ya madini, imelenga kuhakikisha miradi hiyo mikubwa inaanza ili hatimaye iwanufaishe Watanzania na Taifa.Akielezea fidia kwa wananchi waliopisha miradi hiyo, alianza kwa kumpongeza Mkuu wa Wilaya ya Ludewa kwa kutenganisha suala la miradi hiyo na fidia, akisema taratibu za juu zikikamilika, wananchi watalipwa fidia na hivyo kuwataka kuwa na subira na kuwa tayari kupisha utekelezaji wa miradi hiyo.Awali, Mkuu wa Mkoa wa Njombe, Christopher Ole Sendeka alimweleza waziri umuhimu wa wizara kujielekeza kupata taarifa halisi kuhusu tafiti zilizofanyika awali za akiba iliyopo ya madini ya chuma Liganga na makaa ya mawe Mchuchuma.Miradi ya Makaa ya Mawe Mchuchuma na Chuma Liganga, inatekelezwa kwa ubia kati ya Serikali ya Tanzania kupitia Shirika la Maendeleo la Taifa (NDC) na Kampuni ya Sichuan Hongda Group Ltd ya China. Pia akiwa mkoani humo, Naibu Waziri alitembelea Mgodi wa Kokoko wa Nyakamtwe Quarry.