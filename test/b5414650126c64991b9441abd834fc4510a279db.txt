 BALOZI wa Thailand nchini Kenya Cherdkiat Atthakor ameitembelea Kampuni ya ndege ya Tanzania (ATCL) na kufanya mazungumzo na Mtendaji Mkuu wa kampuni hiyo, Ladislaus Matindi na kuelezea azma ya nchi yake kushirikiana na ATCL katika huduma za usafiri wa ndege.Akizungumzia ujio wa balozi huyo, Msemaji wa ATCL, Josephat Kagirwa, amesema pamoja na kuipongeza ATCL kwa huduma inazotoa kwa safari za ndani na nje ya nchi, pia alisema Thailand ipo tayari kushirikiana na Tanzania kupitia mashirika ya ndege yaliyopo katika nchi hizo.Aidha, alisema kauli ya balozi huyo imetokana na azma ya ATCL kutaka kuanzisha safari katika mji wa Bangkok uliomo nchini humo na kuendelea katika miji ya Guangzhou na Beijing iliyopo nchini China, ikiwa ni mikakati inayofanywa na kampuni hiyo kuboresha huduma.Kimsingi, alisema Tanzania na Thailand zina ushirikiano wa muda mrefu katika nyanja mbalimbali na kuongeza kuwa nchi hiyo kupitia shirika lake la ndege la Focus itashirikiana na ATCL katika utoaji huduma utakaoiwezesha kupata watalii wengi wanaosafiri na shirika hilo kutoka mashariki ya mbali.Bangkok ni kitovu cha watalii kutoka mataifa mbalimbali ikiwemo Japan, Korea na nchi nyingine za Bara la Asia wanaopitia nchini humo na kwenda kutalii katika nchi tofauti ikiwemo Tanzania. Tunaamini ujio wa balozi wa Thailand unazidi kutuweka katika mazingira mazuri ya ATCL kufanya safari zake katika nchi hiyo inayosifika kwa kuwa na watalii wengi,  amesema Kagirwa.Alisema katika mazungumzo hayo balozi huyo aliahidi kuisaidia ATCL kufanikisha safari hizo kwa kuwaunganisha na shirika la ndege la nchi hiyo (FOCUS) kwa ajili ya kupata watalii wengi wanaotumia shirika hilo kwa ajili ya kusafiri na ATCL.Alisema shirika la Focus linasifika Asia na Ulaya kwa kubeba watalii wengi na kwamba ATCL inaamini kwa hatua hiyo ATCL itazidi kupiga hatua kibiashara.