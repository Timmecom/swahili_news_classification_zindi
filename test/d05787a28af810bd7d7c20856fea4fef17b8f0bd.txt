 CHAMA cha Waandishi wa Habari za Michezo Tanzania (TASWA) kimeita Waandishi na Wahariri wa michezo kwenye mkutano wa kujadili Rasimu ya Kwanza ya Mapendekezo ya Katiba ya chama hicho.Kwa mujibu wa taarifa ya Katibu wa Kamati ya Katiba ambaye pia, ni Katibu Mkuu wa Taswa Amir Mhando, mkutano wa wahariri utafanyika Februari 6, kisha utafuata wa waandishi wa habari za michezo Februari 10, mwaka huu.Alisema lengo la mikutano hiyo itakayofanyika Dar es Salaam katika ukumbi utakaotangazwa baadaye ni kupitia rasimu hiyo kwa pamoja kabla ya kuifikisha kwa wadau wengine. Ni imani ya Kamati ya Marekebisho ya Katiba ya TASWA kwamba mikutano hiyo yote miwili itakuwa na tija na itakuwa muongozo mzuri katika kuandaa Katiba bora kwa maslahi mapana ya waandishi wa habari za michezo nchini, alisema. Kamati inawaomba waandishi wote wa habari za michezo wajitokeze kwa wingi , ili kwa pamoja wajadili namna ya kuboresha rasimu ambayo ilitolewa Desemba 9 mwaka jana, aliongeza.Kwa mujibu wa Mhando, Kamati ya Marekebisho ya Katiba ya TASWA imeandaa mapendekezo ya rasimu iliyoandaliwa kwa kuangalia Katiba za vyama mbalimbali duniani vinavyohusiana na waandishi wa habari za michezo na pia kupitia muongozo kutoka Chama cha Kimataifa cha Waandishi wa Habari za Michezo (AIPS), ambacho TASWA ni mwanachama.Pia, imechambua Katiba ya sasa ya TASWA na kupokea maoni kutoka kwa waandishi wa habari za michezo kuhusu maeneo yenye upungufu kwa nia ya kuiboresha.Alisema maeneo mbalimbali yamefanyiwa kazi katika rasimu hiyo baadhi yakiwa ni sifa za mwanachama, wajibu wa mwanachama, muundo wa uongozi, sifa za viongozi na pia ukomo wa uongozi.Pia kuna mapendekezo katika rasimu hiyo ya kuanzishwa kamati mbalimbali kwa nia ya kuisaidia Kamati ya Utendaji.Kamati ya Katiba ya TASWA imeundwa kutokana na agizo la Waziri wa Habari, Utamaduni, Sanaa na Michezo, Dk. Harrison Mwakyembe aliyeitaka BMT isitishe uchaguzi wa Chama hicho uliokuwa umepangwa kufanyika Novemba 25, mwaka jana na badala yake BMT ikutane na viongozi wa TASWA na baadhi ya wanahabari wa michezo kuona namna ya kuifanyia marekebisho Katiba hiyo iendane na wakati.