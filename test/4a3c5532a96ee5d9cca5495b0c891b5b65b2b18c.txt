 MABINGWA wa Ligi Kuu soka Tanzania Bara, Simba wametambulisha silaha zao mpya walizozisajili huku wakitangaza kutowatumia nyota wao wakubwa kwenye michuano ya Kagame inayotarajia kuanza leo.Nyota wapya waliotambulishwa ni Meddie Kagere aliyesajiliwa kutoka Gor Mahia, Paschal Wawa (huru) na kipa Deogratius Munishi  Dida  wakitimiza wageni sita.Wengine ni Marcel Kaheza, Adam Salamba na Mohamed Rashid waliosajiliwa mapema. Wakizungumza wakati ya kuwatambulisha nyota hao Dar es Salaam jana, Mkuu wa Idara ya Habari na Mawasiliano wa Simba, Haji Manara alisema wamesajili kwa kuzingatia matakwa ya benchi la ufundi kulingana na umuhimu wa mashindano sita yajayo na siyo kumfurahisha mtu. Kama mnakumbuka msimu uliopita ilikuwa wakikosekana Okwi (Emmanuel) au Bocco (John) tunapata shida lakini sasa hatutaki yajirudie, ndiyo maana tumeongeza nguvu kubwa kwa kutizama na ukubwa ya mashindano sita yajayo,  alisema.Amesema Kagere amechukua nafasi ya Laudit Mavugo aliyemaliza mkataba wake, Wawa kachukua nafasi ya Juuko Murshid anayefanya majaribio Supersport ya Afrika Kusini na Munishi wamemchukua kwa sababu ya uzoefu wake kwenye michuano ya kimataifa.Manara alisema bado wataendelea na usajili na lengo ni kuifanyia kazi kauli ya Rais John Magufuli kwa kuhakikisha michuano ya kimataifa mwakani wanafanya vizuri.Daktari wa timu hiyo Yassin Gembe alisema nyota hao wamesajiliwa baada ya kufuzu vipimo vya afya.Aliongeza kuwa wachezaji wengi waliokuwa kwenye ligi hawatacheza Kagame kwa vile wana majeruhi madogo na wanapaswa kutumia muda huu ya mapumziko kuyatibia.Aliwataja watakaopumzika kuwa ni Salimu Mbonde mwenye majeraha makubwa na atakaa nje muda mrefu zaidi.Wenye majeraha madogo na watakaokosekana Kagame ni Okwi, Bocco, Shomari Kapombe, Erasto Nyoni na Aishi Manula.Kocha wa Simba, Masoud Djuma amesema haimaanishi kukosekana kwa wachezaji wengine ndiyo hawawezi kuchukua kombe, kwani wana kikosi kikubwa chenye uwezo wa kupambana na wale waliokuwa hawapati nafasi watacheza.Aidha, wachezaji watatu waliotambulishwa walizungumza ambapo Wawa alisema amefurahishwa kujiunga na wekundu hao na kuahidi kuonesha kazi uwanjani huku Kagere akisema amekuja kufanya kazi na Munishi akiwashukuru Simba kwa kumpa thamani.