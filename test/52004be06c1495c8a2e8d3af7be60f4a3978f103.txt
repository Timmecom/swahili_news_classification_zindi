 VITA dhidi ya ufisadi na rushwa uliyoanzishwa na marais wa nchi za Jumuiya ya Afrika Mashariki (EAC), inazidi kushika kasi, safari hii ikiwanasa Waziri wa Fedha wa Kenya, Henry Rotich (pichani) na maofisa wengine  wazito  ndani ya wizara hiyo.Polisi wamethibitisha kuwa, Rotich na wenzake walikamatwa jana Jumatatu na kutupwa mahabusu, wakituhumiwa kuhusika na rushwa na udanganyifu katika miradi ya ujenzi wa mabwawa mawili yenye thamani ya mamilioni ya dola. Kukamatwa kwao kumekuja kutokana na agizo la Mkurugenzi wa Mashitaka, Noordin Haji aliyeagiza kukamatwa na kushitakiwa kwa Rotich na maofisa wengine 27 kutokana na tuhuma za kughushi, rushwa, matumizi mabaya ya ofisi na fedha za umma kwa ujumla.Rotich, Katibu Mkuu wake na Ofisa Mtendaji Mkuu wa Mamlaka ya Mazingira Kenya, walijisalimisha wenyewe mikononi mwa polisi.  Wapo mahabusu kwa sasa wakati wakisubiri kufikishwa mahakamani,  alisema Mkuu wa Jeshi la Polisi, George Kinoti.  Tunaendelea kuwasaka wengine, ili wote wafikishwe katika vyombo vya sheria.  Haji alisema kulikuwa na dosari katika mradi, kuanzia hatua za manunuzi na malipo kwa ajili ya mabwawa yaliyokusudiwa kuongeza upatikanaji wa maji katika maeneo yenye ukame. Utafiti ilibaini maofisa hawa wa serikali walikiuka taratibu zote za manununi na kusahau hata viapo vya uadilifu katika majukumu yao,  alisema. Alitoa mfano kuwa, kampuni ya CMC di Ravenna ya Italia ilipewa zabuni ya ujenzi wa mradi bila ya kufuatwa kwa taratibu za manunuzi ya umma na haikuwa na sifa, hali iliyosababisha kampuni husika ikwame kifedha na hata kufilisiwa, hivyo kuathiri maendeleo ya miradi.Kwa mujibu wa mkataba, mradi ulipaswa kugharimu jumla ya Dola za Kimarekani milioni 450, lazima Hazina iliongeza Dola milioni 164 bila ya kuzingatia ubora wa kazi iliyokuwa inafanyika. Haji amesema kiasi cha Dola milioni 180 zilishalipwa, lakini hakuna kazi ya maana iliyoonekana katika mradi. Kiasi kingine cha Dola milioni 6 kimedaiwa kutumika kulipa wananchi fidia ili kupisha mradi, lakini hakuna uthibitisho unaoonesha kuna eneo la ardhi lililolipiwa fidia. Nimejiridhisha kuwa kuna jinai ya kiuchumi imefanyika na hivyo nimebariki wahusika wakamatwe na kushitakiwa,  alisema Haji.Awali, Rotich aliyeiongoza Wizara ya Fedha kuanzia Mei, mwaka 2013 alikana kuhusika na kashfa za matumizi mabaya ya fedha za umma katika miradi mbalimbali. Miradi hiyo ya mabwawa ni sehemu tu ya kashfa nyingi za  ulaji  wa fedha za umma zinazopaswa kuelekezwa katika miradi ya maendeleo, lakini huishia kusikokulikana. Mwaka 2017, Kenya ilishika nafasi ya 143 kati ya nchi 180 zilizokithiri kwa rushwa duniani.Aidha, Machi 2018, ripoti ya Mkaguzi Mkuu wa Serikali ilibaini upotevu mkubwa wa fedha za umma, kiasi cha Dola za Marekani milioni 400. Kutokana na kushamiri kwa rushwa, Serikali ya Rais Uhuru Kenyatta ilicharuka na kutaka wahusika washitakiwe.Na tangu wakati huo, maofisa kadhaa wamefikishwa mahakamani huku Rais Kenyatta akiapa kuwashughulikia wote wanaojihusisha na rushwa, akisema hataangalia kuwa ni marafiki au ndugu wa karibu, bali wote watashughulikiwa kwa mujibu wa sheria.Kama Magufuli, Kagame Uthubutu wa serikali ya Rais Kenyatta katika mapambano dhidi ya rushwa unafananishwa na ule unaofanywa na Serikali ya Tanzania, chini ya Rais John Magufuli na Paul Kagame wa Rwanda, ambao kwa nyakati tofauti wameonesha kwa vitendo kukemea vitendo vya rushwa, huku maofisa kadhaa waandamizi na watafunaji wa fedha za umma wakijikuta wakiangukia katika mikono ya sharia.