 KESI ya msingi ya Waziri wa zamani wa Mambo ya Nje na Ushirikiano wa Kimataifa, Bernard Membe dhidi ya mmiliki wa gazeti la Tanzanite, Cyprian Musiba itaanza kusikilizwa rasmi Julai 2, 2019 chini ya Jaji Joaquine De Mello wa Mahakama Kuu Dar es Salaam.Aidha, tarehe hiyo uamuzi kuhusu maombi namba 119/2019 ya Cryprian Musiba na wenzake kuongezewa muda kuwasilisha majibu dhidi ya madai dhidi yao, utatolewa. Katika kesi hiyo, Membe anamtuhumu Musiba na wenzake kumchafua hivyo anataka kulipwa Sh bilioni 10.Katika kesi hiyo, mawakili wa Musiba kutoka kampuni ya uwakili ya AVIC wakiongozwa na Majura Magafu, waliomba wapewe muda wa kuwasilisha majibu ya madai ya kesi ya msingi namba 220 ya mwaka 2019, baada ya kushindwa kufanya hivyo, kwa kile alichodai kuwa hati ya madai dhidi ya wateja wao wa tatu, ilikuwa na makosa. Magafu alisema hati hiyo ilikosewa badala ya kuandikwa Desemba 2018 ambako kesi ilifunguliwa, iliandikwa 2019.Pia Magafu alisema mdaiwa namba moja, Cyprian Musiba alikuwa amefiwa na shangazi yake Musoma na mshtakiwa wa tatu, ambao ni wachapishaji, hati yao ya mashtaka ilikosewa, hivyo kusababisha kuchelewa kuwasilisha vielelezo hivyo. Pia, alilalamikia kupelekewa hati ya mashtaka kwa njia ya posta. Hata hivyo, katika mabishano hayo ya kisheria chini Jaji De Mello, wakili wa mdai, Jonathan Mndeme akijibu hoja za Magafu, alisema kukosea mwaka ni kitu kidogo na sio sababu ya kushindwa kuwasilisha vielelezo vya madai dhidi yao.Alisema hati ilikosewa kwa mshtakiwa mmoja, wawili hati ilikuwa sawa na kumhoji kwa nini vielelezo vyao havikuwasilishwa. Kuhusu kupelekewa hati ya mashtaka kwa njia ya posta, Mndeme alidai walitafutwa hawakuonekana, mdaiwa namba moja alidai kuwa kahamia Dodoma, hivyo hati ya mashtaka ilibidi ipelekwe kwa njia ya posta, jambo linaloruhusiwa kisheria na ndio maana wamefika mahakamani hapo.Kufuatia mabishano hayo ya kisheria, Jaji De Mello aliahirisha kesi hiyo hadi Julai 2 shauri la msingi namba 220 ya mwaka 2018 litakaposikilizwa. Awali, kesi hiyo ilikuwa mbele ya Jaji Elinaza Luvanda ambaye kwa sasa amehamishwa kwa utaratibu wa kimahakama.Membe alifika mahakama hapo, akiongozana na jopo la mawakili wake wakiongozwa na Jonathan Mndeme kutoka Kampuni ya Millenium Chambers. Musiba hakutokea na badala yake aliwakilishwa na mawakili wake.Katika kesi hiyo ya msingi, washtakiwa wengine ni Mhariri wa gazeti la Tanzanite na wachapishaji wa gazeti hilo. Katika kesi hiyo, Musiba anashtakiwa kwa kutoa matusi dhidi ya Membe na kumtuhumu kuwa anamhujumu Rais John Magufuli na kwamba mbinu mojawapo ya kukamilisha hujuma hizo ni maandalizi anayofanya ya kugombea urais katika uchaguzi mkuu wa mwaka 2020.