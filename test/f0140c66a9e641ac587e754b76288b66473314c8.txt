 Akizungumza na gazeti hili leo baada ya kumalizika kwa mkutano uliokutanisha wawekezaji kutoka Ulaya, Ugiriki, Italia na Ubelgiji, Katibu Mkuu wa Wizara ya Fedha na Uchumi, Khamis Mussa, alisema Zanzibar imeimarisha sera ya vitega uchumi kwa wawekezaji ambayo imefungua milango kwa wawekezaji.Aliitaja mikakati hiyo ikiwamo kuimarisha miundombinu ya maeneo huru ya uchumi Fumba na Micheweni kwa kuweka umeme na maji safi na salama. Mikakati ya SMZ kwa sasa ni kuimarisha miundombinu ya nishati ya umeme na maji safi na salama pamoja na barabara zenye kiwango cha lami,  alisema.Alisema Zanzibar inataka kuimarisha zaidi sekta ya viwanda vikiwamo vidogo vidogo kusindika mazao kwa ajili ya wakulima. Kwa mfano alisema wakulima wengi wamehamasika kulima matunda yakiwamo machungwa, maembe na ndimu ambazo zinahitaji viwanda vya kusindika. Hiyo ndiyo mikakati yetu na malengo ya kuhakikisha tunakuwa na viwanda vidogo vya kusindika mazao ya kilimo na biashara ambavyo vitakuwa mkombozi kwa wakulima wetu,  alisema.Hata hivyo, alisema Zanzibar imepiga hatua kubwa katika sekta ya utalii ambapo sasa zipo hoteli zenye sifa za hadhi ya juu kimataifa.Alisema sekta ya utalii imeimarika na kuchangia pato la Taifa kwa asilimia 50 huku ikitoa ajira zaidi ya vijana 50,000.Ujumbe wa maofisa na mawakala wa sekta ya uwekezaji walikuwapo Zanzibar na kuhudhuria mkutano ambao ulikuwa na lengo la kushajihisha wawekezaji kuwekeza Zanzibar uliotayarishwa na Balozi wa Tanzania katika Jumuiya ya Ulaya, Diodorus Kamala.