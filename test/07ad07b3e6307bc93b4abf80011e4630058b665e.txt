 WATENDAJI wa Wizara ya Kilimo, Maliasili, Mifugo na Uvuvi wametakiwa kushughulikia na kuratibu maliasili zilizomo nchini, ikiwamo uchimbaji wa mawe na kokoto kudhibiti mwenendo wa rasilimali hizo.Hayo yalisemwa na Waziri wa Kilimo, Maliasili, Mifugo na Uvuvi, Mmanga Mjengo Mjawiri wakati akizungumza na watendaji wa wizara hiyo na kutembelea mashimo ya uzalishaji wa mawe na kokoto.Mjawiri amesema imebainika hakuna usimamizi mzuri wa kazi za uchimbaji wa rasilimali ya mawe na kokoto katika machimbo yanayomilikiwa na serikali.Aidha, amesema hivi sasa baadhi ya machimbo yanayomilikiwa na serikali yamechukuliwa kiholela na watu binafsi kwa kujimilikisha. Tumebaini kwamba hakuna usimamizi mzuri wa uchimbaji wa rasilimali ya kokoto na mawe katika machimbo ya serikali.....yapo baadhi yanamilikiwa na watu binafsi kwa kujimilikisha,  amesema.Mjawiri alipata nafasi ya kuyatembelea machimbo ya mawe na kokoto Kibele Wilaya ya Kati Unguja pamoja na Kitumba na kujionea uharibifu mkubwa wa rasilimali hiyo.Mapema Mkurugenzi wa Maliasili Zisizorejesheka, Soud Mohamed alisema tayari machimbo ya rasilimali ya mawe na kokoto yameanza kuhakikiwa kwa ajili ya kuyatambua rasmi.Alikiri kuwepo kwa tatizo la watu binafsi kujimilikisha machimbo ya rasilimali ya mawe na kokoto kinyume na sheria na njia pekee ya kuepukana na tatizo hilo ni uhakiki. Mchakato wetu ni kufanya uhakiki wa machimbo yote yaliopo Unguja na Pemba na kuyatambua ili kuwepo mfumo na utaratibu unaofahamika kwa mujibu wa sheria,  alisema.Katibu Mkuu Wizara ya Kilimo, Maliasili, Mifugo na Uvuvi, Mariyam Abdalla Juma alisema kitendo cha wizara kushindwa kuyatambua machimbo hayo kumechangia kuwepo uharibifu wa mazingira na serikali kukosa mapato. Tunakosa mapato kutokana na kushindwa kuhakiki machimbo ya rasilimali ya mawe na kokoto huku watu wengine wakijimilikisha kinyume na sheria,  alisema.