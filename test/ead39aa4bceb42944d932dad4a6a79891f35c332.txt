 KATIBU Mkuu wa Chama Cha Mapinduzi (CCM), Dk Bashiru Ally amesema chama hicho kinaendelea kujisafisha, kwa kufanya mabadiliko katika uongozi ili kuhakikisha kwamba kinatoa huduma zinazotakiwa kwa wanachama na taifa.Amesema hayo mwishoni mwa wiki wakati akizindua rasmi maadhimisho ya Miaka 42 ya Kuzaliwa kwa CCM. Uzinduzi uliofanyika wilayani Chamwino.Dk Bashiru alisema kwamba uongozi imara na wenye kujituma, husaidia kuweka imara ustawi wa wananchi na chama.Alisema mambo mazuri, husaidia kustawisha nchi na kuleta chama imara na kutolea mfano kwamba Rais anaposifiwa sifa zinaenda kwenye chama chake." Kuna maombi kibao, kila nchi inataka Rais John Magufuli akawatembelee, kazi ya Rais ni kuchapa kazi sio kuzurura, tuna Rais ambaye ni mchapakazi, tuna Rais mfano bora, ni kiongozi mkali kwa wazembe," alisema.Alisema ili kufanikisha majukumu yake na ya kichama kama walivyoahidi kwa Watanzania, Rais Magufuli ameshapangua baraza la mawaziri mara 13.Alisema wakati Rais anapangua na kuisafisha serikali na kuifanya kuwa madhubuti kutekeleza Ilani, CCM nayo imekuwa ikijisafisha kwa kufanya mabadiliko kadhaa, kuendana na haja iliyopo sasa ya kasi katika utendaji, kuweka uaminifu na uadilifu na kupambana na ufisadi.Alibainisha kuwa kama ambavyo Rais huyo anafanya mabadiliko kwenye serikali, pia ndani ya chama hicho amefanya mabadiliko makubwa tena kimyakimya." Kwenye chama nako, ni hivyo hivyo, mimi huwa sitangazi, ni kimyakimya,  alisema Dk Bashiru. Alisema uongozi ni kuonesha njia, lazima viongozi watoe mchango kwa Taifa na hili linawezekana kwa watu kufuata maelekezo na kanuni, zilizowekwa za kuendesha CCM ikiwamo uadilifu."Wengine walikuwa ni wakwepa kodi wanakimbilia kwenye Chama, CCM itaendeshwa na wanachama kwa fedha zao na michango ya hiari," alisema."Nawajua kwa majina, mara nyingi mwenyekiti amekuwa akitahadharisha wanakuja, nawaambia komeni, chama hiki ni cha wakulima na wafanyakazi, wapiga dili walipanga bei nafasi za uongozi kwa wasio waaminifu, sasa hawana nafasi, chama kikiwa na msimamo na kulinda misingi bora nchi itapiga hatua," alisema.Alisema kutokana na chama kutokubaliana na mafisadi, mafisadi wamekimbilia kambi upinzani na kwa kuwa wanatambulika, wataumbuka. "Tutawachapa mwakani, watakufa kifo cha mende," alisema na kufafanua kwamba kiongozi anatakiwa kufanana na wale anaowaongoza."Unakuta kiongozi wa nchi maskini anaishi kwenye nyumba yenye bwawa la kuogelea, maisha hayo ni ya Ulaya, sio utamaduni watu, baba, mama, watoto wanavaa vichupi kwenda kuogelea," alisema.Alisema baadhi ya matajiri wanajulikana, wengi wao ni wapiga dili, lakini utajiri wao usiwe kilio kwa masikini. Katibu mkuu huyo wa CCM, pia aliwashambulia wabunge wa chama hicho wasiotimiza wajibu wao, akisema kazi ya mbunge ni kuchapa kazi."Kazi ya mbunge ni kuchapa kazi, fanyeni kazi, ulinzi upo tutamlinda mchapakazi, wakati kompyuta yangu inaonesha huhudhurii vikao vya bunge na Chama kinatukanwa uko kimya, utatusamehe, unamuona simba halafu unataka kuporomosha sala wakati simba mwenyewe anasali," alisema.Alisema chama kinatafuta wabunge bora na madiwani, hivyo kitawalinda wabunge na madiwani bora. Kuhusu Tundu Lissu, Dk Bashiru katika mkutano huo, pia aliwataka wanasiasa kuwajibika kwa matamshi yao kwa umma na kuacha ubinafsi wa kuchonganisha wananchi na serikali yao.Aidha, walitakiwa kuacha kutumia matukio ya kisiasa yenye utata ili kutafuta kiki za kisiasa, huku wakivichafua vyombo vya ulinzi na usalama; na kutojali kuwa wanaichafua pia nchi kwa matamko yao.Alisema hayo akitoa mfano wa Mbunge wa Singida Mashariki (Chadema), Tundu Lissu alimtaka mbunge huyo kuacha kutafuta kiki, kwa kuvichafua vyombo vya ulinzi na usalama na kuvichonganisha na wananchi."Eti anasema alishambuliwa mchana kweupe kutokana na msimamo wake wa kisiasa, amesahau askari wetu kule Rufiji waliuawa mchana kweupe na matukio kama hayo kwa wengine yanatokea mchana kweupe na wote wana thamani ile ile,"alisema.Aliongeza kuwa: "CCM inaamini kuwa binadamu wote ni sawa na Afrika ni moja, uhai wa viongozi ni sawa na wa watu wengine, hivyo kama amechoka kukaa kwenye chama kisichokuwa na itikadi, arudi CCM ili afundwe na afundishwe namna ya kuwasiliana na wananchi, kuchagua maneno, kuheshimu mamlaka na namna ya kupenda nchi yake hasa kwa mtu anayetaka kuwa kiongozi wa nchi".