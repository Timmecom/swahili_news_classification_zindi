 KAMATI ya Baraza la Wawakilishi ya Fedha, Biashara na Kilimo imefurahishwa na kuwepo kwa kitengo ambacho kitarahisisha na kuondoa urasimu kwa wawekezaji katika kuwekeza miradi ya maendeleo.Hayo yalisemwa na Mwenyekiti wa kamati hiyo, Dk Mwinyihaji Makame Mwadini wakati akisoma maoni ya kamati kuhusu muswada wa kuimarisha vitega uchumi nchini uliowasilishwa na Waziri wa Fedha na Mipango, Dk Khalid Salum Mohamed.Alisema kwa muda mrefu yapo malalamiko kutoka kwa wawekezaji kusumbuliwa wakati wanapotaka kuwekeza katika miradi, ikiwemo nenda rudi katika taasisi mbalimbali za serikali. Kamati ya Fedha, Biashara na Kilimo ya Baraza la Wawakilishi imefurahishwa kwa kuletwa kwa muswada huu ambao lengo lake kubwa kuondoa vikwazo na usumbufu kwa wawekezaji na kuwepo kitengo kimoja kitakachoshughulikia miradi ya wawekezaji moja kwa moja, alisema.Wakichangia muswada huo, Mwakilishi wa jimbo la Tunguu, Simai Mohamed Said alisema matarajio makubwa na kupungua kwa malalamiko ya wawekezaji ya kuchelewa kupata vibali kwa miradi ya uwekezaji wanayotaka kuwekeza.Aidha Mwakilishi wa Konde, Omar Seif Abeid alisema Zanzibar ipo katika mikakati ya uwekezaji ambapo vitendo vya urasimu vinatakiwa kuondoshwa mara moja ili kujenga matumaini mazuri.Alisema wapo wawekezaji waliokata tamaa na kufuta miradi yao kwa sababu ya kuwepo kwa matukio ya urasimu ya uwekezaji ikiwemo miradi ya utalii.Muswada wa sheria hii kwa kiasi kikubwa utasaidia na kuondoa urasimu wa matukio ya uwekezaji yaliyokuwepo awali ambapo baadhi yake yaliwavunja moyo wawekezaji na kuondoa miradi yao, amesema.Akiwasilisha muswada huo mbele ya wajumbe wa Baraza la Wawakilishi, Waziri wa Fedha na Mipango, Dk Khalid Salum Mohamed amesema Zanzibar imejipanga kujenga mazingira mazuri kwa wawekezaji mbalimbali na kukifanya kuwa kituo bora cha uwekezaji katika Afrika ya Mashariki