 BAADA ya harakati za mechi zake za kimataifa, leo Simba inarejea katika mtanange wa michuano ya Ligi Kuu kwa kuumana na KMC kwenye Uwanja wa Taifa Dar es Salaam.Tayari mapema kulishaibuka presha ya mechi hiyo kulingana na matokeo ya timu zote mbili ya hivi karibuni lakini pia homa ya Simba kuhitaji kupata ushindi wa mechi zake za viporo ili kupata nafasi ya kutetea ubingwa wake imekuwa kubwa.Tayari Ofisa Habari wa Simba, Haji Manara ameeleza kwamba wamejipanga vya kutosha na mechi hiyo wakitambua uwezo mkubwa ilionao timu hiyo inayonolewa na kocha Mrundi, Ettiene Ndayiragije hasa kutokana na kichapo walichokitoa kwa Prisons hivi karibuni wakiitandika kwa mabao 5-1. Manara alieleza kwamba kwa mujibu wa kocha wao, Patrick Aussems, timu hiyo leo itaingia na baadhi ya sura tofauti katika kikosi chake kwa ajili ya kuendelea kujipanga na mchezo wao wa marejeano wa Ligi ya Mabingwa Afrika utakaochezwa Jumapili dhidi ya Nkana FC ya Zambia.Kwa mujibu wa Manara, Nkana ilitarajiwa kuwasili nchini jana usiku. Amewaomba mashabiki wa Simba kwenda kwa wingi uwanjani siku ya mechi.  Tunafahamu KMC ni timu nzuri na haitakuwa mechi nyepesi, kwa hiyo tumejipanga kuvaana nao kesho (leo) na kwa kuwa tuna mechi nyingine ngumu Jumapili, kocha atatumia baadhi ya wachezaji ambao hawatumiki sana na hii ni kwa ajili ya kuweka mipango sawa kuelekea Jumapili, tunafanya hivi kwa kutambua upana na uzuri wa kikosi chetu,  alisema Manara.Upande wa pili, kocha wa KMC, Ndayiragije alitamba kuwa amejiandaa vya kutosha kuelekea mechi hiyo na kwamba wanachohitaji ni ushindi na kuhakikisha wanaendeleza rekodi yao ya kucheza mechi tano mfululizo bila kufungwa. Tunafahamu Simba inajiandaa lakini na sisi pia tumejiandaa kama tunavyojipanga kucheza na timu nyigine za ligi. Shida yetu ni kupata matokeo ya ushindi kwa hiyo tupo sawa, nafikiri tusubiri muda wa mechi tupambane,  alisema kocha wa zamani wa Mbao FC. Simba inashikilia nafasi ya tatu kwenye msimamo ikiwa na pointi 27 baada ya mechi 12, ikiwa ni tofauti ya pointi 17 dhidi ya vinara Yanga wenye pointi 44 baada ya mechi zake 16. KMC ipo nafasi ya tisa ikiwa na pointi 21 ilizovuna katika mechi 16.