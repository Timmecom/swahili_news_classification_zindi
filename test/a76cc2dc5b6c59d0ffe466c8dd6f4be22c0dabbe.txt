 MKAGUZI na Mdhibiti Mkuu wa Hesabu za Serikali (CAG), Profesa Mussa Assad ametoboa siri ya kupewa kazi ya kufanya ukaguzi kwenye miradi ya serikali ya Sweden, inayotekelezwa hapa nchini.Akizungumza na gazeti hili jana, Profesa Assad alisema hatua hiyo imekuja baada ya Ofisi yake ya Ukaguzi ya Taifa (NAOT), kufanya vizuri kwenye mashindano ya ukaguzi ya kimataifa ya Afrika.Alisema kutokana na ushindi huo, serikali ya Sweden imeonesha imani kubwa kwa ofisi hiyo na hivyo kuingia nao mkataba unaohusisha miradi tisa. Mkataba huo ni wa miaka mitatu ambao utamalizika mwaka 2022, ambapo ofisi hiyo ya CAG itakagua miradi yote ya Sweden iliyofanyika kwa ushirikiano na Tanzania.Miradi hiyo ni ile ya bajeti ya serikali ambayo inaiwezesha kutimiza majukumu ya kisera, kuimarisha ukusanyaji wa mpato ya ndani ya kodi na yasiyo ya kodi. Mkataba mwingine ni kwa ajili ya kusaidia Mpango wa Elimu kwa Matokeo (EPforR).Mkataba wa tatu ni Marekebisho ya Mkataba wa Mpango wa Kusoma, Kuhesabu na Kuandika ambao fedha zake zilitolewa na Taasisi ya Kimataifa ya Global Partnership for Education (GEP) na kukabidhiwa kwa nchi ya Sweden ili iweze kuusimamia.Mingine ni ile ya Mradi wa Mpango wa Maendeleo ya Ardhi, ulioingia na Wizara ya Ardhi, Nyumba na Maendeleo ya Makazi, Mradi wa Tanesco wa Kilovolti 220 wa kusambaza umeme katika miji ya Makambako, Songea, Njombe na maeneo mengine ya Mkoa wa Ruvuma. Mradi mwingine ni wa Usambazaji wa Umeme Vijijini (REA), Mradi wa Tanesco wa Hale na Mradi wa Tafiti katika Vyuo Vikuu vya Dar es Salaam, Muhimbili, Ardhi na Tume ya Sayansi na Teknolojia. Zamani walikuwa wanatafuta wakaguzi wa nje kufanya kazi zao, lakini mwaka jana tukaanza nao mazungumzo na ofisi yangu ili tufanye nao kazi, na waliona ni busara badala ya kuwapa wakaguzi kutoka nje hizo fedha bora watupe sisi ili tuweze kusapoti bajeti yetu katika uendeshaji,  alisema Profesa Assad na kuongeza;  Na pia wanaamini tutafanya vizuri kwa kuwa kuna mradi walitupa wa kutujengea uwezo na wameona tumepata uwezo wa kutosha kufanya kazi hiyo, na wakaona ni busara kutupa sisi hiyo kazi. Walitujengea uwezo kwenye ukaguzi wa thamani, walileta wataalamu wao mara mbili mpaka tatu kila mwaka, na kuna wakati tulikwenda nao mpaka kwenye mafunzo ya vitendo tukafanya nao,  alisema Profesa Assad.Alisema kitu kingine kilichoifanya serikali ya Sweden kuwa na imani na ofisi yake ni baada ya kushinda Tuzo ya Ukaguzi Bora Afrika, ambapo Tanzania imeshinda mara tatu mfululizo. Alisema Sweden wanaingiza fedha hizo moja kwa moja kwenye ofisi yake, kwa kuwa wanatambua changamoto wanazopitia, ikiwemo ufinyu wa bajeti unaokwamisha utekelezaji wa baadhi ya majukumu yao. Iliwezekana kabisa wapeleke serikali, na sisi tuchukue fedha kutoka serikalini tufanye kazi hiyo, lakini wameamua kutupa moja kwa moja, matatizo yetu wanayajua, na wanajua changamoto tulizonazo za ufinyu wa bajeti, hivyo itatusaidia kuimarisha bajeti yetu,  alisema.Ukaguzi wa Kampuni ya Mangesho Akizungumzia suala la Kampuni ya Mangesho kukagua ofisi yake, CAG alisema ni kitu cha kawaida na kipo kisheria, na haoni ni kwa nini Spika wa Bunge, Job Ndugai amelifanya jambo hilo kuonekana kubwa wakati ni kitu kidogo na cha kawaida.  Sheria ya Ukaguzi ya Mwaka 2008 inasema mkaguzi wa ofisi yangu atafanya kazi yake kwa kusimamiwa na Kamati ya Kudumu ya Bunge ya Hesabu za Serikali (PAC). Kila miaka mitatu tunafanya  rotation  (mzunguko) tunachagua watu watatu wazuri sana kutoka katika orodha ya NBAA (Bodi ya Wahasibu na Wakaguzi wa Hesabu) ambao tunafikiri wanaweza kufanya kazi hii. Tatizo ni kwamba mtu anayefanya ukaguzi hapa hawezi kupata kazi nyingine yoyote kutoka ofisi ya CAG kwa kuwa kutakuwa na mgongano wa kimaslahi  hivyo ni lazima ujipime. Kampuni kubwa nyingi hazitaki kufanya kazi hii, kwa sababu itabidi isamehe kazi zetu nyingine, na gharama ya kusamehe ni kubwa sana,  alisema Profesa Assad. Alisema mara nyingi wanachukua kampuni ndogo na gharama yake ni nafuu, na kwamba kampuni ya Aki Mangesho ni mwaka wa tatu wanafanya kazi ya kukagua na kuwasilisha ripoti kwa Mwenyekiti wa PAC moja kwa moja.Kwa mujibu wa Kifungu 46 (i) cha Sheria ya Ukaguzi wa Umma, Sheria Namba 11 ya Mwaka 2008, hesabu za CAG yaani za Ofisi ya Taifa ya Ukaguzi, zinapaswa kukaguliwa angalau mara moja kwa mwaka.