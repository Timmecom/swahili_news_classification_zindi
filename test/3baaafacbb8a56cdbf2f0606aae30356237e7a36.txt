 BENKI ya DTB ipo katika mpango wa kufungua tawi maalumu eneo la Mlimani City jijii Dar es Salaam ambalo litahudumiwa na wanawake pekee.Meneja Mkuu wa Idara ya Mawasiliano na Teknolojia wa benki hiyo, Stella Masha amesema jijini Dar es Salaam wakati wa maadhimisho ya sherehe ya Siku ya Wanawake Duniani iliyofikia kilele Machi 8.Masha alisema tawi hilo litakaloendeshwa na wanawake pekee litafunguliwa siku za karibuni lengo likiwa ni kuwapa fursa wanawake kwa kuwaonesha kuwa wana uwezo wa kuendesha benki peke yao pasipo wanaume.Kwa upande mwingine, Masha alisema kama ilivyo sera ya rasilimali watu, DTB Tanzania inaunga mkono usawa wa kijinsia katika kutoa ajira na imefanikiwa kwa kiasi kikubwa katika kufanikisha usawa wa kijinsia ambako nguvu kazi katika benki hiyo asilimia 49.1 ni wanawake. Katika matawi ya benki 14 yaliyopo Dar es Salaam, asilimia 50 ni wanawake.Benki imekusudia kupata usawa wa jinsia katika nguvu kazi yake ndani ya mwaka 2019. Pia ipo katika mpango wa kufungua tawi maalumu lenye wafanyakazi wanawake pekee ndani ya Dar es Salaam kabla ya mwisho wa mwaka huu,  alisema Masha.Katika kuadhimisha siku hiyo, benki hiyo iliendesha warsha ya wafanyakazi wanawake ambayo ni mkusanyiko uliolenga kusaidia wanawake katika kufikia malengo yao katika ajira na maisha nje ya sehemu ya kazi.Pia wafanyakazi wa benki hiyo watachangia damu na wanawake kujumuika katika kufahamu bidhaa na huduma za kibenki maalumu kwa wanawake katika Mall ya Mlimani City.