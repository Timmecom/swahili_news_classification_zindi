 SIMBA imetinga raundi ya nne ya 32 bora ya Kombe la Shirikisho la Azam (ASFC) baada ya kuifunga timu ya Daraja la Kwanza (FDL) ya Arusha United kwa mabao 6-0 katika mchezo uliochezwa Uwanja wa Uhuru, Dar es Salaam jana.Mchezo huo ulianza kwa kasi, huku Simba wakitawala mchezo kwa asilimia kubwa wakihofia yasije yakajirudia ya misimu miwili iliyopita kwa kutolea mapema katika mashindano hayo na timu za daraja la kwanza za Mashujaa United mwaka 2017 na Green Warrriors mwaka 2018.Dakika ya 15, mwamba wa Lusaka, Clatous Chama, alifungua ukurasa wa mabao akimalizia mpira uliotemwa na kipa wa Arusha United baada ya kupangua shuti lilopigwa na Meddie Kagere akiwa nje ya eneo la 18..Simba kwa kuonesha hawatanii, dakika ya 2,0 Mbrazili, Gerson Fraga, akafunga bao la pili kwa shuti baada ya walinzi wa Arusha United kuzembea kuokoa mpira uliokuwa unazagaa eneo la hatari. Simba ambayo ilikuwa na kiu ya ushindi ikitaka kuvunja mwiko wa kuondelewa mapema kwenye mashindano hayo, iliongeza bao la tatu dakika ya 24 likifungwa na Deo Kanda akiunganisha pasi ya Ibahim Ajib.Dakika ya 30 Ibrahim Ajib akafunga bao la nne akimalizia pasi ya Clatous Chama na kufanya Simba kwenda mapumziko wakiwa mbele kwa mabao 4-0. Simba ilirudi toka mapumziko ikiwa na nguvu ileile na dakika ya 58 Meddie Kagere akafunga bao la tano, akiunganisha pasi ya pacha wake waliyewahi kucheza naye Gor Mahia ya Kenya, Francis Kahata.Baada ya kuona kutoa pasi ya kufunga bao haitoshi, Kahata dakika ya 73 alifunga bao la sita akimalizia krosi iliyopigwa na Kanda, akiwazidi ujanja mabeki wa Arusha United.Arusha United walionekana kuzidiwa katika kumiliki mpira na kuruhusu Simba kucheza sana langoni kwao na kuridhika kufungwa bila kufanya shambulizi la kutisha na hadi kipyenga cha mwisho kinapulizwa Simba 6 na Arusha United 0.