 KISWAHILI ni lugha iliyotoka mbali na ina historia ndefu tangu kuanza na kuenea kwake sehemu mbalimbali duniani inapozungumzwa kwa ufasaha, ikiwa miongoni mwa lugha zinazotambulika kitaifa na kimataifa.Jitihada nyingi zilifanyika katika kukienzi Kiswahili katika kukifundisha, kujifunza, kupitia wataalamu, waandishi mbalimbali wa vitabu vya tamthilia, riwaya na ushairi wanaolenga kuikuza lugha hii kwa kukizungumza na kukiandika kwa ufasaha. Kwa sasa lugha hii ya Kiswahili inachukua nafasi ya tatu barani Afrika kama lugha kwa kuzungumzwa na watu wengi na ni moja kati ya lugha kumi katika orodha ya lugha za kimataifa ulimwenguni hali inayofanya Kiswahili kitambulike zaidi duniani kote.Akizungumza katika uzinduzi wa Kongamano la Nne la Kimataifa la Chama cha Ukuzaji Kiswahili Duniani (Chaukidu) lililofanyika mjini Unguja hivi karibuni, Makamu wa Rais, Samia Suluhu Hassan anasema:  Kiswahili ni lugha yetu na ni lugha ya taifa letu, hivyo tunapaswa kukiheshimu na kukizungumza kwa ufasaha na kujivunia kwa vitendo. Kongamano hilo linahudhuriwa na viongozi mbalimbali wa serikali ya Mapinduzi ya Zanzibar (SMZ) akiwamo Waziri wa Elimu na Mafunzo ya Amali, Riziki Pembe Juma, Waziri wa Utamaduni, Sanaa na Michezo, Balozi Ali Karume, Mwenyekiti wa Baraza la Kiswahili Zanzibar (Bakiza), Mohammed Seif Khatib, na wadau wengine mbalimbali wa ndani na nje ya nchi.Makamu wa Rais anawahimiza Watanzania kujivunia lugha hiyo kwa kuacha kinachochanganya na maneno ya lugha nyingine ili kiwe lugha isiyo tegemezi na inayozidi kuimarika. Anatoa mfano wa maneno yanayotumika kwa kuchanganywa Kiswahili na Kiingereza kuwa ni pamoja na  kuji- giftisha  na  ku-stop-isha .Samia anasema ili Kiswahili kiendelee kuwa na hadhi yake kama lugha ilivyo, jamii haina budi kujitathmini inapotaka kukitumia na kuzingatia uasili unaoendana na mila, silka na tamaduni ikiwemo kanuni za lugha ili kuepuka kukiharibu katika mazungumzo.Kwa mujibu wa Makamu wa Rais, asili na hadhi ya Kiswahili inajulikana hasa katika historia; kwamba ni lugha yenye malengo na hadhi yake inazidi kuonekana katika nyanja mbalimbali siku hadi siku hali inayokifanya kiendelee kuwa lugha endelevu na lugha ya taifa (Tanzania) na Afrika ya Mashariki kwa jumla. Anasema hata Benki ya Afrika imeiona thamani ya Kiswahili na kuamua kutoa\ chapisho la Afrika kwa kutumia lugha hiyo adhimu na kwamba, hii ni ishara kwamba Kiswahili ni lugha inayojitegemea na inayokubalika Afrika na duniani kote.Anakipongeza: Chaukidu kwa kulenga kueneza Kiswahili ili kitumike kwa ufasaha katika mataifa mbalimbali na kuwa lugha moja, lengo moja na mawasiliano kwa wote. Uchunguzi wa makala haya kupitia vyanzo mbalimbali umebaini kuwa, watu wengi wamekuwa wakivutiwa na Kiswahili na kukizungumza siyo tu barani Afrika, bali hata kwa mataifa mengine kama Marekani, Burundi, Austria, Pakistani na Ujerumani.Ndiyo maana Makamu wa Rais anawasisitiza walimu na wadau mbalimbali kukitumia ipasavyo katika kuelimisha na kutumia juhudi zote kukifanya kuwa lugha endelevu zaidi. Anawaomba wanachama wa Chaukidu kuwaelimisha na kuwakumbusha viongozi na wanahabari umuhimu wa kuzungumza lugha hii kwa ufasaha ili wengine wajifunze zaidi kutoka kwao.Profesa Abdulaziz Yussuf Lodh wa Chuo Kikuu cha Taifa cha Zanzibar (Suza) anasema Kiswahili ni lugha inayowaniwa kuzungumzwa katika mataifa mbalimbali hali inayomaanisha kuwa, Kiswahili sasa ni lugha muhimu duniani. Profesa Lodh anazitaja baadhi ya nchi duniani zinazozungumza Kiswahili kuwa ni Oman, Abudhabi, Somalia, Rwanda, Burundi na Kongo. Anasema kwa mujibu wa historia, Kiswahili kilitumika kama sehemu ya biashara kikitumika pia kutafsiri masuala ya dini katika maeneo mbalimbali muhimu kwa wakati huo.Kadhalika anasema, Kiswahili pia kimekuwa ni lugha inayotumika katika Umoja wa Afrika na Shirika la Kimataifa la Elimu, Sayansi na Utamaduni (Unesco) huku kwa Tanzania ikiwa ni lugha ya taifa. Kutokana na umuhimu wake duniani, Profesa Lodh anasema nchi ya Marekani nayo imekuwa miongoni mwa ya nchi zinazotoa taaluma ya Kiswahili kupitia vyuo vikuu takribani 50 vinavyofundisha Kiswahili.Profesa Lodh katika kongamano hilo lenye kaulimbiu isemayo:  Lugha Yetu, Umoja Wetu kwa Maendeleo Yetu,  anasema Kiswahili kimekua na kukomaa zaidi hasa kwa vile kinatumika katika mambo mbalimbali yanayohusu maendeleo ya jamii na taifa kama vile kutungwa kwa katiba ya nchi yetu kwa lugha ya Kiswahili kutunga mitihani inayohusu lugha ya Kiswahili, ikiwamo ya Somo la Kiswahili na kutunga vitabu mbalimbali kwa kutumia lugha hiyo.Naye Makamu Mkuu wa Suza, Profesa Idris Rai anawashukuru wadau wa Chaukidu na kumpongeza mtunzi maarufu wa vitabu, Wallah bin Wallah kutoka Kenya kwa maelezo yake ya kueleza jamii kwamba Zanzibar ndiyo asili ya lugha fasaha ya Kiswahili, hali inayowapa nguvu kuimarisha mikakati ya kukuza zaidi lugha hiyo. Profesa Idris anasema tangu mwaka 2011 Suza imefanikiwa kufundisha walimu wengi wasiojua kuzungumza Kiswahili kupitia Taasisi ya Kiswahili na Lugha ya Kigeni ikilenga kuimarisha, kueneza na kukifanya Kiswahili kizungumzwe hata na mataifa mengine duniani.Mdau, mtunzi na mwandishi wa vitabu ndugu Idd Mwimbe anasema ni thamani kwa Tanzania kupata fursa adhimu ya kufanyika kongamano hilo la kimataifa lililojumuisha mataifa mbalimbali hali inayowafanya watu waungane na kujuana ni lugha ya kujivunia na kuzingatiwa kwa faida ya wote. Anasema kongamano kama hili ni fursa na ni chachu hata kimaendeleo katika sekta ya utalii na kuingiza pato la taifa ikwemo fedha za kigeni na kwamba katika hili, kila mmoja anapaswa kuwa wakala kwa kuwafahamisha wanajamii ambao hawakuhudhuria kongamano hilo kuhusu kuhamasisha namna nzuri zaidi ya kutumia Kiswahili kwa ufasaha.