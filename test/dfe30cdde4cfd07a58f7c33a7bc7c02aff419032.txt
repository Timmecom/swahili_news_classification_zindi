 WAZIRI MKUU Kassim Majaliwa amewatoa hofu wananchi hususan wakulima wa korosho nchini baada ya kuwahakikishia kuwa korosho zao zote zitanunuliwa. Alisema serikali kupitia Bodi ya Mazao Mchanganyiko itanunua korosho zote na hakuna korosho za wakulima nchini ambazo zitabaki bila ya kununuliwa.Waziri Mkuu aliyasema jana alipozungumza na wafanyakazi wa kiwanda cha korosho cha Terra akiwa njiani kwenda Dodoma. Alisema bodi hiyo inaendelea kufanya tathmini na kujiridhisha kama kweli korosho hizo zimezalishwa nchini na kuangalia viwango vya ubora na baada ya kujiridhisha kuhusu viwango vya ubora na mkulima aliyepeleka ndiye mwenyewe ndipo taratibu za malipo hufanyika. Waziri Mkuu alisema serikali iliamua kununua korosho baada ya wafanyabiashara kutaka kuzinunua kwa bei ya chini ambayo haikuwa na tija. Lengo la serikali ni kuhakikisha mkulima ananufaika na ndipo Rais John Magufuli alisitisha ununuzi baada ya kuona wakulima wanataka kudhulumiwa,  alisema. Kwa mujibu wa Waziri Mkuu hadi sasa tayari tani 181,000 zimeshakusanywa, hivyo aliwataka wakulima wa zao hilo nchini waendelee kuiamini serikali yao.Kadhalika, Waziri Mkuu aliupongeza uongozi wa kiwanda hicho kwa kuunga mkono jitihada za serikali kukuza uchumi kwa kupitia sekta ya viwanda. Awali Meneja Utawala wa kiwanda cha Terra, Peter Ngwale alisema uwezo wao ni kubangua tani 6,000 kwa mwaka, ambapo tayari wamebangua tani 3,000 na kuiomba serikali iwasaidie katika suala la ubora wa korosho kwa kuwa kiwango cha ubora kinachoandikwa kinakuwa tofauti na uhalisia wa korosho yenyewe.