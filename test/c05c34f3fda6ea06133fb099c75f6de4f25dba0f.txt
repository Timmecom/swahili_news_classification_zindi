 Jeshi la Polisi mkoa wa Dar es Salaam linawashikilia watu watatu baada ya kuwakamata na vipande 20 vya meno ya tembo vyenye thamani ya shilingi milioni 87/-.Akizungumza na waandishi wa habari leo mchana, Kamanda wa Polisi wa Kanda Maalum ya Dar es Salaam, Lazaro Mambosasa amewataja watuhumiwa hao kuwa ni Saleh Iddy (57), Waziri Ibrahim (40) pamoja na Bertha Nelson (38) wote wakiwa wakazi wa jijini Dar es Salaam. Mpaka sasa watuhumiwa wanaendelea kuhojiwa huku upelelezi ukiendelea juu yao na baadaye watafikishwa mahakamani kujibu mashtaka yanayowakabili,  aliongeza.Tofauti na hili, Kamanda Mambosasa ameeleza kuwa jeshi hilo limekamata bunduki mbili aina ya  shotgun  pamoja na risasi 17 ambazo ziliachwa kwenye nyumba ambayo haijamalizika kujengwa huko Kinyerezi Kanga.Kamanda Mambosasa ametoa wito kwa watu wote wanaomiliki silaha kinyume na sheria, wazisalimishe silaha hizo, kwani hatua kali zitachukuliwa dhidi yao pindi wakikamatwa.