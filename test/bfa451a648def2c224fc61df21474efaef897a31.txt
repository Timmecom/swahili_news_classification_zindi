 TUME ya Taifa ya Uchaguzi (NEC), Benki ya CRDB na Benki ya Posta na taasisi nyingine kubwa nchini ni miongoni mwa wadaiwa sugu 191 wa nyumba za Shirika la Posta Tanzania.Zipo pia kampuni za simu za mkononi ikiwemo Tigo na Airtel, taasisi na mashirika ya umma.Wadaiwa hao wako kwenye hatihati ya kukabiliwa na mkono wa sheria, ikiwamo mali zao kukamatwa na kupigwa mnada kufidia kodi na malimbikizo wanayodaiwa na shirika hilo.Wadaiwa ni watu binafsi na taasisi mbalimbali zilizomo kwenye majengo ya shirika na wengine waliohama na kuacha malimbikizo ya kodi ambao shirika limewapa siku 30 ili ifikapo mwisho wa mwezi huu wawe wamelipa.Taarifa hiyo ambayo ilitaja Julai 30, mwaka huu kuwa muda wa ukomo wa kuwa wamelipa, ilifafanua kwamba watakaokaidi mali zao zitakamatwa na kupigwa mnada kufidia kodi na malimbikizo yaliyotokana na kodi kwenye majengo ya shirika yaliyoko maeneo mbalimbali nchini.Kwa mujibu wa taarifa hiyo yenye orodha ya majina ya wapangaji na kiasi cha fedha wanachodaiwa, wadaiwa wengi ni taasisi zikiwamo benki, kampuni za simu za mkononi, kampuni za uwakili na mashirika.Wenye madeni makubwa na kiasi kwenye mabano ni pamoja na Tume ya Taifa ya Uchaguzi NEC (Sh milioni 490.7); TTCL Sokoine (Sh milioni 345.9); TTCL Makao Makuu (Sh milioni 251); UTT Microfinance Reconciliation (Sh milioni 204.5); TTCL Morogoro (Sh milioni 113); Benki ya Posta (Sh milioni 106); Benki ya CRDB Dar es Salaam (Sh milioni 103); Uitdagar Consultancy (Sh milioni 90.4).Taasisi zinazodaiwa kodi kwa majengo mengi katika maeneo mbalimbali ni benki ya CRDB ambayo licha ya Dar es Salaam, inadaiwa pia majengo yaliyoko Mahenge, Kibondo, Marangu, Mwanga, Same, Bunda, Singida, Manyoni, Magu, Chato, Ifakara, Tukuyu, Nachingwea, Korogwe na kwenye ofisi mbalimbali za ATM.Benki ya Posta (TPB) inadaiwa kodi/malimbikizo kwa majengo ya Arusha, Mbinga, Usa River, Kyela, Makambako, Tunduma, Nachingwea, Korogwe, Mwanza na makao makuu.Benki ya Wanawake inadaiwa katika majengo yaliyoko Dodoma, Mwanza, Makambako, Mbeya na Iringa. Kampuni ya Al Outdoor inadaiwa kwa majengo mawili yaliyoko Dar es Salaam na mengine yako Arusha na Moshi. Kwa upande wa kampuni za simu za mkononi, Tigo inadaiwa majengo ya Mbeya na Kondoa; Airtel inadaiwa Shinyanga, Same na Tunduru wakati Zantel inadaiwa kwa jengo la Ilala.Posta Masta Mkuu alishukuru wapangaji wanaotimiza wajibu wao wa kulipa kodi kwa wakati na kuwezesha sherika kufanya mipango yake ya maendeleo kwa Watanzania.