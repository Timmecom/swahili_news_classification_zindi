 MABINGWA watetezi wa Ligi Kuu Soka Tanzania Bara, Simba jana walivunja mwiko na kuifunga Lipuli mabao 3-1 katika mchezo uliochezwa uwanja wa Samora, Iringa.Timu hizo hazikuwahi kufungana msimu uliopita na hata katika mechi ya kwanza ya msimu huu ambapo zote zilimalizika kwa sare.Mabao ya Simba katika mechi ya jana yalifungwa na Clatous Chama dakika ya 5 na 44 kabla Meddie Kagere hajafunga dakika ya 57 na lile la Lipuli likifungwa na Paul Nonga dakika ya 18.Kwa ushindi huo, Simba imefikisha pointi 48 katika michezo 19 ikiendelea kusalia katika nafasi ya tatu nyuma ya Azam FC yenye pointi 50 na vinara Yanga wenye pointi 61 zikiwa mbele michezo sita huku Lipuli FC ikiendelea kubaki na pointi 38 katika nafasi ya sita.Wekundu hao ndio walikuwa wa kwanza kupata bao la uongozi lililofungwa na Chama baada ya kupata krosi ya Mohamed Hussein  Tshabalala  iliyotokana na mpira wa adhabu uliopigwa na Emmanuel Okwi.Okwi alitendewa madhambi karibu na eneo la hatari na yeye mwenyewe ndiye aliyepiga mpira akitoa krosi ya pembeni kwenda kwa Tshabalala.Uongozi huo wa bao uliamsha mashambulizi kwa Lipuli waliofanikiwa kusawazisha kupitia kwa Nonga baada ya kupata krosi nzuri ya Saliboko Daruesh akiwa ameanguka eneo la hatari kutokana na ulinzi mkali wa mabeki wa Simba.Simba ikiwa kwenye kasi kali ilipata bao la pili lililotokana na mpira wa adhabu uliopigwa na Chama karibu na eneo la hatari na kuingia moja kwa moja wavuni.Adhabu hiyo ni baada ya Mzamiru Yassin kutendewa madhambi na Ally Sonso. Wekundu hao walicheza vizuri kwa kipindi chote cha kwanza na kipindi cha pili waliingia na kasi ya kupata bao baada ya kwenda mapumziko wakiwa mbele kwa mabao 2-1.Jitihada zilifanikiwa na kupata bao la ufundi la tatu lililofungwa na Kagere aliyepata pasi ya Okwi.Kagere aliupiga mpira wa juu kumkwepa kipa Mohamed Yusuph aliyekuwa amesogea mbele na kuingia wavuni moja kwa moja. Bao hilo linamfanya Kagere kufikisha mabao 12 sawa na mshambuliaji wa Yanga, Heritier Makambo.Aidha, dakika ya 68 Paul Ngalema wa Lipuli alipewa kadi nyekundu na mwamuzi Florentina Zablon wa Dodoma baada ya kumchezea madhambi mshambuliaji John Bocco.Kadi hiyo iliwafanya Lipuli kucheza kwa kukata tamaa na kuwapa nafasi wapinzani wao kutawala mpira dakika zote hadi kumalizika kwa mpira dakika 90.Simba ilikuwa na uwezo wa kufunga mabao zaidi ya hayo kama ingetumia nafasi kadhaa ilizopata kupitia kwa Chama, Kagere na Hassan Dilunga aliyeingia dakika ya 59 kuchukua nafasi ya Okwi lakini walionekana kutokuwa makini.Mchezo mwingine uliochezwa jana Mtibwa Sugar iliibuka na ushindi wa mabao 3-1 dhidi ya Coastal Union ya Tanga.Simba: Aishi Manula, Zana Coulibaly, Mohamed Hussein, Yusuph Mlipili, Paschal Wawa, Jonas Mkude, Clatous Chama/Niyonzima dk.84, Mzamiru Yassin, John Bocco, Meddie Kagere na Emmanuel Okwi/Dilunga dk.59.Lipuli: Mohamed Yusuph, William Lucian, Paul Ngalema, Ally Sonso, Haruna Shamte, Fred Tangalu, Seif Kerihe/Masumbuko dk.65, Jimmy Shoji, Paul Nonga, Saliboko Daruesh na Steven Silvester.