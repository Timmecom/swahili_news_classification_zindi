 Akizungumza wakati wa kutoa zawadi katika shindano la Twitter na Mengi, Mengi alisema Watanzania wengi wanaamini ni fedha tu ndio inamwezesha mtu kufanya biashara, jambo ambalo alisema si la kweli bali mtu anaweza kuanzisha biashara kwa kutumia mawazo aliyonayo."Ni ufinyu wa fikra na elimu ya biashara ndio maana anaweza kuzuka mtu au hata kiongozi serikalini na kusema Watanzania hawawezi kufanya biashara kwa sababu hawana mitaji," alisema Mengi.Katika Shindano la Twitter na Mengi la mwezi Oktoba ambalo lilikuwa linataka mshiriki kutoa mfano anavyoweza kuanzisha biashara bila kutumia fedha. Washindi ni Suzan Senga aliyejishindia Sh milioni moja. Katika wazo lake alisema mtu anaweza kuuza wazo kwa mtu ukapata fedha zitakazosaidia kuanzisha biashara. Mshindi wa pili ni Migrace Mmasi kutoka Arusha ambaye alisema mtu anaweza kutafuta mtu wa kukudhamini kwa mwenye mali ili uuze kwa faida zaidi ili baadaye na wewe umiliki biashara yako. Mshindi wa tatu aliyejinyakulia Sh 300,000 ni Victor Byemelwa ambaye alipendekeza elimu aliyopata mtu aitumie kama mtaji kwa kufundisha wanafunzi wa chini yako na kutumia eneo lake kama ofisi. Baada ya kukabidhi zawadi hizo, Mengi alisema mtu anayeamini katika fedha kuwa ndio msingi wa biashara hajui biashara na akasisitiza kwa vile Watanzanai wana rasilimali na wageni wana fedha, wanaweza kujiunga pamoja na kuanzisha biashara. Alisema rasilimali ya hapa nchini ni kubwa kuliko mitaji inayoletwa na wageni na akaongeza kuwa wageni wenyewe wamekuwa wanakuja nchini mikopo mitupu badala yake wanakuja kukopa fedha kwenye mabenki na kuanzisha biashara dhidi ya rasilimali za hapa nchini. "Sisi mtaji wetu ni rasilimali yetu, mgeni alete fedha na Watanzania wapeleke rasilimali, hapa mwenye sauti ni mwenye rasilimali kwani ndiye mwenye mtaji mkubwa na sio mgeni anayekuja na fedha zake wakati hana rasilimali," alisema Mengi. Alisisitiza kuwa umbumbumbu wa biashara wa kutofahamu maana ya mtaji umewafanya Watanzania wabaki nyuma katika kuwekeza kwenye raslimali zao. "Naomba mtu ambaye hajui kufanya biashara asiwasemee Watanzania, tunahitaji kutengeneza matajiri wa kitanzania na sio wa kigeni tu."