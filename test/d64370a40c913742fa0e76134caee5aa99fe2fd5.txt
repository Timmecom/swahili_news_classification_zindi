 SHERIA ya Udhibiti wa Uzito wa Magari ya Jumuiya ya Afrika Mashariki na Kanuni zake za mwaka 2017 imeanza kutumia rasmi leo, huku wasafi rishaji na wadau wengine wakitakiwa kutii sheria hiyo ili kuepuka adhabu kali zinazoweza kutolewa.Katika sheria hiyo ya mwaka 2016 inayolenga kudhibiti ajali za barabarani na uharibifu wa barabara zake, ambayo ilitungiwa kanuni mwaka 2017, adhabu kwa makosa ya usafirishaji zinaweza kufikia Dola za Kimarekani 15,000 (Sh milioni 33) au kifungo kisichozidi miaka mitatu au vyote kwa pamoja. Aidha, adhabu hizo zitawagusa pia watumishi katika vituo vya mizani watakaokula njama na wasafirishaji ili kukwepa kulipa tozo ya kuzidisha uzito.Kwa mujibu wa taarifa ya Wizara ya Ujenzi, Uchukuzi na Mawasiliano iliyotolewa na Katibu Mkuu (Ujenzi), Joseph Nyamhanga, wadau wa sekta ya ujenzi na barabara wametakiwa kuisoma na kuielewa vyema sheria husika. Aidha, wasafirishaji wote wametakiwa kutii na kuzingatia kikamilifu matakwa ya sheria hiyo kwa kutozidisha uzito wa magari kwa lengo la kuzifanya barabara zidumu kwa muda mrefu.Imeeleza kuwa, kutokana na kuanza utekelezaji wa sheria hiyo, ukomo wa uzito wa mtaimbo (axle) wenye matairi mapana utakuwa tani 8.5 badala ya tani 10 za sasa; tani 16 badala ya tani 18 kwa mitaimbo miwili na tani 22.5 badala ya tani 24 kwa mitaimbo mitatu. Hata hivyo, taarifa hiyo imefafanua kuwa, ukomo wa uzito wa jumla wa magari utabakiwa kuwa tani 56 na kwamba wasafirishaji wanashauri wa kupanga vizuri mizigo kwenye magari ili kuepuka adhabu ya uzidishaji uzito kwenye mtaimbo. Wasafirishaji watakaohitaji kusafirisha mizigo isiyokuwa ya kawaida watatakiwa kuomba vibali vya kusafirisha mizigo hiyo wizarani kupitia mtandao wa e-permits kama ilivyo sasa ambao unafanya kazi saa 24 kwa siku zote saba za wiki,  imeeleza taarifa hiyo ya Nyamhanga.Imeeleza kuwa, vibali vya kusafirisha mizigo isiyokuwa ya kawaida vitakuwa katika makundi matano ambayo ni mzigo uliozidi vipimo kwa mujibu wa sheria, mzigo ambao unaoweza kugawanyika lakini unahitaji umakini zaidi na vifaa maalumu katika ushushaji wake, mizigo hatarishi kwa afya na usalama katika usafirishaji wake kwa njia ya barabara. Makundi mengine ni kwa mzigo ambao haugawanyiki na umezidi kiwango cha uzito unaoruhusiwa kisheria, lakini pia mzigo ambao unaweza kuhama kutoka sehemu moja ya gari hadi sehemu nyingine wakati gari likiwa kwenye mwendo au limesimama.Vibali vya kusafirisha mizigo isiyokuwa ya kawaida vitalipiwa Dola za Kimarekani 10 badala ya Dola za Kimarekani 20 kwenye sheria inayotumika sasa. Gharama nyingine Sheria hiyo pia inahusu gharama za utunzaji gari lenye makosa katika maeneo ya mizani baada ya siku tatu kulipa ni dola za Marekani 50 kwa siku badala ya dola za Marekani 20 kwa siku kwenye sheria ya sasa. Aidha, gharama ya kuendelea kuegesha gari ndani ya yadi ya mizani baada ya kulipa tozo ya uzidishaji uzito ni dola za Marekani 50 kwa siku.