 Mwenyekiti wa Kamati ya Bunge ya Nishati na Madini, Mbunge wa Lupa, Victor Mwambalaswa, alisema hayo juzi wakati wa kupokea shehena ya mwisho ya mabomba ya ujenzi wa bomba la gesi asilia kutoka Mtwara na Songo Songo hadi Dar es Salaam.Mwambalaswa amesema, kiasi hicho cha fedha ndicho kinachotumika na taifa kuagiza mafuta ya kuendesha mitambo mbalimbali ambapo baada ya gesi kufika Dar es Salaam, fedha hizo sasa zitaelekezwa kwenye maeneo mengine kuleta maisha bora kwa kila Mtanzania.Mwambalaswa alisema utekelezaji wa mradi huo utaleta manufaa makubwa kwa wananchi hasa maeneo gesi asilia inapopatikana. Alisema huduma mbali mbali za jamii kama vile maji, umeme, afya, elimu na miundombinu zitatolewa au kuboreshwa na mapato ya kodi za Halmashauri na ajira kwa wazawa vitaongezeka.Akimkaribisha mgeni rasmi, Katibu Mkuu wa Wizara ya Nishati na Madini, Eliakimu Maswi, alizitaja baadhi ya faida ambazo wananchi wa Mtwara na Lindi watafaidika nazo kuwa ni pamoja na ujenzi wa mitambo ya kusafishia gesi itakayojengwa Madimba na Songo Songo. Kila mtambo utahitaji wafanyakazi wa moja kwa moja wapatao sitini watakaoendesha mitambo hiyo. Vile vile, kutahitajika watu watakaotoa huduma ya chakula, afya, usafiri pamoja na huduma nyingine za kijamii,  alisema.Kuhusu ujenzi wa kiwanda cha saruji cha Kampuni ya Dangote, Maswi alisema kitatoa ajira rasmi kwa wananchi takribani 500 na zisizo rasmi kwa takribani watu 800.Aidha, ujenzi wa kiwanda kingine cha saruji cha Kampuni ya Meis kitatoa ajira kwa wananchi takribani 1,000. Maswi alisema, Wizara ya Nishati na Madini, imetenga fungu maalumu ambalo litatumika kuwapatia umeme wananchi wa vijiji vyote vinavyopitiwa na bomba gesi.Sambamba na faida hizo za jumla, Maswi alisema pia sehemu ya gesi itakayozalishwa katika maeneo ya Mnazi Bay, Ntorya na katika kina kirefu cha maji, itaendelea kutumika kuzalisha umeme kwa matumizi ya mikoa ya Mtwara na Lindi pamoja na mikoa mingine inayopakana nayo.Aidha bomba la kusafirisha gesi limeweka matoleo ya kuchukulia gesi asilia katika miji ya Mtwara, Lindi, Kilwa na Mkuranga, ili kuhakikisha kuwa maeneo hayo yanapata gesi asilia ya uhakika kwa ajili ya viwanda na matumizi mengine.Mkurugenzi Mkuu wa Shirika la Maendeleo ya Petroli (TPDC), Yona Kilaghane, alisema mazungumzo ya ujenzi wa mitambo ya yameanza kati ya TPDC, kupitia Wizara ya Nishati na Madini na kampuni za Statoil, British Gas (BG), Ophir pamoja na Exxon.