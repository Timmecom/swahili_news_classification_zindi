 WAZIRI MKUU, Kassim Majaliwa ameiagiza Wizara ya Viwanda, Biashara na Uwekezaji ikishirikiana na Ofi si ya Waziri Mkuu, Kazi na Ajira, ifanye ukaguzi wa vyoo na mifumo ya kutiririsha maji katika viwanda vyote nchini na vile vitakavyobainika kuwa na makosa, hatua kali zichukuliwe dhidi yake.Aliwaagiza pia maofisa afya na mazingira katika mikoa yote nchini badala ya kung ang ania kwenye maeneo ya hoteli, mabucha na migahawa, waende kwa jamii na kutoaelimu ya matumizi bora ya vyoo pamoja na umuhimu wa usafi wa mazingira, hivyo watakuwa wameiepusha jamii kuambukizwa maradhi.Alitoa agizo hilo jana katika kilele cha Maadhimisho ya Wiki ya Usafi wa Mazingira Kitaifa na Mkutano wa Maofisa Afya wa Mikoa, Halmashauri na Wadau wa Afya Mazingira Tanzania, jijini Dodoma.Alisema viwanda vina jukumu la kutunza afya za wafanyakazi wake kwa kufuata taratibu na sheria za afya kazini.  Ni jukumu la kila kiwanda kudhibiti uchafuzi wa hewa ili kukabiliana na mabadiliko ya tabia nchi,  alisema na kuongeza madhara ya mabadiliko ya tabia nchi yameanza kushuhudiwa nchini na endapo jitihada za makusudi zisipochukuliwa, ipo hatari ya kufifisha matarajio ya kesho na kesho ya watoto.Kufuatia hatua hiyo, Waziri Mkuu, Majaliwa alitoa rai kwa wakuu wote wa mikoa, wilaya, wakurugenzi watendaji wa halmashauri na maofisa watendaji wa kata, mitaa na vijiji wasimamie vizuri suala hilo.  Hakikisheni lengo la kila kaya nchini kupata choo bora kabla ya Desemba 31, 2018 linafikiwa.Waziri mwenye dhamana, tambua baada ya tarehe husika kupita nitahitaji kupata taarifa kuhusu utekelezaji wa agizo hilo kutoka kwa kila mkoa na halmashauri nchini,  alisema Waziri Mkuu, Majaliwa akisisitiza. Majaliwa alisema ameelezwa hadi Septemba 30, 2018 kaya zenye vyoo bora zimefikia asilimia 51.4 kutoka asilimia 46.6 Julai, 2017 na zisizokuwa na vyoo zimepungua kutoka asilimia 5.4 hadi asilimia 3.8.Alisema wakizidisha kasi katika utoaji elimu, usimamizi wa sheria na kuongeza ufuatiliaji, kaya zote zitakuwa na vyoo bora ndani ya muda mfupi.  Nimedokezwa hapa Halmashauri ya Wilaya ya Njombe wamefanikiwa kwa kiasi kikubwa katika hilo. Sasa nitashangaa sana kwa nini wengine mshindwe? Sambamba na suala hilo la ujenzi na matumizi ya vyoo bora katika kaya, pia Waziri Mkuu, Majaliwa alisisitiza uwepo wa huduma za vyoo bora kwa taasisi zote za umma na binafsi nchini. Ninaagiza shule zote, vituo vyote vya tiba, vituo vya abiria, masoko na nyumba zote za ibada ziwe na miundombinu bora ya vyoo na sehemu za kunawa mikono,  alisema. Aliagiza Wakurugenzi Watendaji wa Halmashauri wahakikishe maeneo hayo yana huduma hizo muhimu kabla ya Aprili 30, 2019 ili kuondokana na aibu ya kukosa miundombinu ya usafi katika taasisi zao.Katika hatua nyingine, Waziri Mkuu aliionya jamii dhidi ya tabia ya kuchimba dawa wakati wa safari.  Tabia hii imeota mizizi, imekuwa desturi ya baadhi ya watu licha ya Serikali na sekta binafsi kuweka huduma za vyoo stendi za mabasi, vituo vya kuuzia mafuta, na hoteli zinazotumiwa na wasafiri,  alisema.Alisema haiingii akilini kuona basi la abiria linasimama porini ili watu wajisaidie wakati muda mfupi uliopita basi hilo lilisimama kwenye kituo kikubwa cha abiria au sehemu zinazotoa huduma ya chakula. Kudhibiti hali hii, ninaagiza Wizara inayohusika na afya kushirikiana na Ofisi ya Rais, Tawala za Mikoa na Serikali za Mitaa, Wizara ya Mambo ya Ndani ya Nchi kupitia Kikosi cha Usalama Barabarani, SUMATRA na TABOA kuandaa mikakati ya kuondokana na tabia hii hatarishi kiafya,  alisema.Aliwaagiza maofisa afya ya mazingira nchini watekeleze wajibu wao kwa kuwachukulia hatua za kisheria madereva na makondakta wote watakaobainika kusimamisha magari porini kwa lengo la kuchimba dawa.