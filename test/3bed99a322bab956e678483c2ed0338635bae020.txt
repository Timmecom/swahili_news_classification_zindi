 SERIKALI ina mpango wa kukitumia Kiwanda cha Sunshine kilichoko mkoani Mtwara ili kuchakata korosho, ambapo kina uwezo wa kubangua korosho tani 5,000 kwa mwaka na kutoa ajira takriban 200 kwa Watanzania.Waziri wa Viwanda, Biashara na Uwekezaji, Joseph Kakunda alisema hayo jana Dar es Salaam baada ya kukutana na Balozi wa China nchini, Wang Ke huku akiahidi kudumisha ushirikiano na Tanzania. Kakunda alisema kiwanda hicho, kimewekezwa na serikali ya China, lengo kubwa likiwa ni kuimarisha sekta ya viwanda nchini, lakini pia kuongeza ajira katika maeneo mbalimbali.  Tupo kwenye majadiliano muhimu ikiwezekana kiwanda hicho kianze mara moja hata kesho kuchakataka korosho,  alisema Kakunda na kuongeza kuwa ipo haja ya kufanya mawasiliano haraka ili waanze kubangua. Kuhusu mazungumzo na Balozi huyo, alisema serikali ya China imedhamiria kuimarisha ushirikiano wa kiuchumi hususani viwanda vya saruji, ambapo serikali ya Tanzania inawakaribisha ili kuboresha eneo hilo.Aidha alisema kutokana na China kuwa na maendeleo makubwa ya teknolojia ya viwanda, Tanzania imeikaribisha kuanzisha viwanda nchini vikiwemo viwanda vidogo, vya kati na viwanda vikubwa.Kadhalika, alisema China itakuwa na tamasha kubwa litakalofanyika Chuo Kikuu cha Dar es Salaam, ambalo Waziri Mkuu, Kassim Majaliwa atashiriki. Tamasha hilo litaeleza fursa mbalimbali za uwekezaji katika maeneo ya viwanda nchini. Kwa upande wake, Balozi Wang alieleza kuwa na majadiliano mazuri na Waziri Kakunda na kuahidi kuendelea kufanya kazi na serikali ya Tanzania wakihamasisha kunufaika kwa pande zote.Alisema wameeleza kuja kwa ujumbe mkubwa wa Wachina, Desemba mwaka huu kuona uwezekano wa kuangalia fursa za kiuwezekaji katika maeneo ya viwanda, kilimo, na hata biashara. Alisema China inategemea kuona Tanzania ikipata maendeleo imara hususani kuwa na viwanda vikubwa vyenye kutekeleza miradi mbalimbali.