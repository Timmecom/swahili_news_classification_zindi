 YANGA jana ililazimishwa sare ya bao 1-1 dhidi ya timu ya Ligi Daraja la Kwanza Reha FC katika mchezo wa kujipima nguvu uliochezwa kwenye Uwanja wa Uhuru Dar es Salaam.Yanga ilianza kupata bao la kuongoza lililofungwa na Maka Edward kabla ya baadaye Reha kusawazisha. Huo ni mchezo wa pili kwa timu hiyo ya Jangwani ikijipima wakati ligi ikiwa imesimama kwa lengo la kukiimarisha kikosi chake kuelekea katika michezo ijayo ya Ligi Kuu.Mchezo mwingine walicheza mwishoni mwa wiki iliyopita dhidi ya African Lyon na kupata ushindi wa bao 1-0. Bado itakuwa na mchezo mwingine wa kirafiki dhidi ya timu ya Daraja la Kwanza, Namungo FC mwishoni mwa wiki hii kwenye uwanja wa Majaliwa mkoani Lindi.Yanga inayoshika nafasi ya tatu kwenye msimamo wa ligi inatarajia kuanza mechi zake zijazo mikoani baada ya kucheza Dar es Salaam tangu ligi ianze Agosti mwaka huu. Itaanza safari ya Shinyanga wiki ijayo kucheza na Mwadui ya huko kabla ya kwenda Bukoba kucheza na Kagera Sugar.Kocha Msaidizi wa mabingwa hao wa kihistoria Noel Mwandila alisema michezo hiyo itawasaidia kujiweka sawa kiutimamu wa mwili ili kuendeleza wimbi la ushindi katika michezo ijayo. Alisema michezo ya mikoani inahitaji nguvu hivyo, kucheza mara kwa mara kunawasaidia kuwajenga, kuwa imara na tayari wakati wote kwa mashindano.