 SERIKALI imetoa zaidi ya Sh milioni 392 kwa ujenzi na ukarabati wa madarasa na mabweni katika shule mbili zilizopo katika Wilaya ya Same mkoani Kilimanjaro.Naibu Waziri wa Elimu, Sayansi, Teknolojia na Ufundi, Ole Nasha alisema hayo kwa nyakati tofauti wakati alipofanya ziara ya kutembelea baadhi ya shule katika wilaya hiyo. Alisema Sh milioni 200 ni kwa ajili ya ujenzi wa madarasa katika Shule ya Msingi Ruvu ambayo wakazi wa maeneo hayo walipata athari ya mafuriko yaliyotokea Mei mwaka huu, na Sh milioni 192 kwa ujenzi wa madarasa na mabweni ya kidato cha tano na cha sita katika Shule ya Sekondari Makanya.Akizungumza na wakazi wa Kata ya Ruvu, Ole Nasha alisema amefurahi kuona wananchi wakishiriki katika kazi ya kuchimba msingi kwa ajili ya ujenzi wa madarasa mawili ya Shule ya Msingi, Ruvu. Alisema serikali imetoa Sh milioni 200, ambapo milioni 150 kwa ajili ya ujenzi wa mabweni mawili, milioni 40 madarasa mawili pamoja na Sh milioni 10 kwa ajili ya matundu ya vyoo pamoja na fedha za usimamizi wa ujenzi huo.Mratibu wa elimu wa kata hiyo, Charles Mgonja alisema kutokana na athari za mafuriko yaliyotokea Mei mwaka huu, katika kata hiyo, Shule ya Msingi Mferejini ilihamishiwa katika Shule ya Ruvu ambapo wanafunzi wanalazimika kusoma kwa awamu. Alisema ili kukabiliana na changamoto hiyo, wakazi wa kijiji cha Mferejini na Darajani wamejitolea kuanza ujenzi wa vyumba viwili vya madarasa na ofisi mbili za walimu ili kupunguza msongamano wa wanafunzi.Alisema bado wana uhitaji wa hosteli mbili za wanafunzi, vyumba 10 vya madarasa pamoja na matundu 10 ya vyoo ili wanafunzi wasome katika mazingira mazuri. Mkuu wa Wilaya hiyo, Rosemary Senyamule alisema wananchi wanashindwa kutoa fedha kwa sababu mashamba yao yaliharibika kipindi cha mafuriko lakini wanajitolea kufanya kazi ili kuhakikisha watoto wao wanasoma kwenye mazingira mazuri lakini wanahitaji fedha za ununuzi wa vifaa na kulipa mafundi.Aliomba serikali iwasaidia ujenzi wa shule ya msingi ya bweni ili kuongeza mahudhurio ya wanafunzi darasani pia wazazi ambao ni jamii ya wafugaji wakienda kutafuta malisho kwa ajili ya mifugo waache watoto wakiendelea na masomo.Baadhi ya wakazi wa kata hiyo waliishukuru serikali kwa msaada huo ambao utasaidia wanafunzi kusoma kwenye mazingira mazuri kwa kupunguza msongamano. Mei mwaka huu, maji katika Bwawa la Nyumba ya Mungu yaliongezeka hadi kufikia mita 689.8 kutoka usawa wa bahari, yakapungua kupitia Mto Pangani ambao nao ulijaa hivyo maji yalisambaa katika vijiji vya Marwa na Ruvu Mferejini na kusababisha mafuriko yaliyoleta adha kwa wakazi wa maeneo hayo ikiwa ni pamoja na shule kufungwa.