 WAKONGWE wa soka visiwani, timu ya Mlandege wametolewa katika ligi ya Kombe la FA baada ya kufungwa kwa penalti 5-3 katika mchezo wa robo fainali ya tatu dhidi ya Kikosi Maalum cha Kuzuia Magendo (KMKM) kwenye Uwanja wa Amaan.Miamba hiyo ambayo yote inashiriki Ligi Kuu ya Zanzibar ilidiriki kupigiana mikwaju hiyo ya penalti baada ya kutoka suluhu katika dakika zote 90 za kawaida.Katika mchezo kila upande ulionekana kucheza kwa ari kubwa, huku KMKM wakichezesha kikosi `B  kilichosheheni wachezaji wapya watakaowasajili msimu huu wa ligi 2018/2019.Timu hizo ambazo zina historia kubwa katika soka la Zanzibar, zilicheza mchezo huo na kutoa burudani safi machoni mwa mashabiki waliokuwa wakifuatilia mpambano huo.Tayari timu tatu zishatinga nusu fainali ya ligi hiyo zikiwemo Malindi, Polisi na KMKM, huku ikisubiriwa ya nne, ambayo itapatikana katika mchezo wa Raskazone na Mpapa, ambao watashuka leo dimbani.Wakati huohuo, Maafande wa wa timu ya Jeshi la Kujenga Uchumi (JKU) wameendeleza ubabe mbele ya KVZ baada ya kuwafunga mabao 46-36 katika mchezo wa Ligi ya netiboli Kanda ya Unguja.Mchezo huo ambao ni wa ufunguzi ulichezwa juzi kwenye Uwanja wa Gymkhana saa 10 za jioni, ulitoa upinzani mkali na kutoa hamasa kubwa ya ushangiliaji kwa mashabiki wa pande zote mbili.JKU ambao ndio mabingwa watetezi walionekana kuutawala mchezo huo na robo ya kwanza waliimaliza kwa kuwa na magoli 14-7 na kuendelea kuongoza katika robo ya pili ambayo walivuna magoli 23 na KVZ wakapata magoli 14.Miamba hiyo iliendelea kushambuliana na JKU kama kawaida yake ikaongoza robo ya tatu kwa kuwa na magoli 35 kwa 23.