 SHIRIKA la Chakula Duniani (WFP) limeingia mkataba wa kununua tani 36,000 za mahindi zenye thamani ya Sh bilioni 21 kutoka Wakala wa Taifa wa Hifadhi ya Chakula (NFRA).Hatua hiyo inakuja baada ya NFRA kutiliana saini mkataba wa mauziano ya mahindi hayo na WFP, Ikulu jijini Dar es Salaam jana, tukio ambalo lilishuhudiwa na Rais John Magufuli. Kwa mujibu wa taarifa iliyotumwa kwa vyombo vya habari na Mkurugenzi wa Mawasiliano ya Rais, Ikulu, Gerson Msigwa, mkataba huo ulitiwa saini na Kaimu Mtendaji Mkuu wa NFRA, Vumilia Zikankuba na Mwakilishi na Mkurugenzi Mkazi wa WFP nchini, Michael Danford.Mara baada ya kusaini mkataba huo, Danford alisema tani hizo 36,000 za mahindi ni sehemu ya tani 160,000 za chakula zenye thamani ya Sh bilioni 132.2, ambazo WFP ilizinunua hapa nchini mwaka jana, ikiwa ni ongezeko la kutoka Sh bilioni 63.6 zilizotumika kununulia chakula mwaka 2017.  Kutokana na uhusiano mzuri kati ya Tanzania na WFP uliodumu kwa miaka 40 sasa, mwaka 2017 shirika hili liliweka mpango mkakati unaoendana na Mpango wa Maendeleo wa Tanzania ili kuwa mnunuzi mkubwa wa mazao ya chakula Tanzania kwa ajili ya kuwasaidia wakimbizi nan chi jirani zenye matatizo ya chakula, alieleza Danford.WFP ilisema kuwa ina mpango wa kuendelea kuongeza kiwango cha chakula, kitachokuwa kikinuliwa kutoka Tanzania na kuendelea kufanya kazi kwa karibu na NFRA na taasisi zingine, zinazohusika na ununuzi wa chakula, likiwemo Shirika la Reli Tanzania (TRC). Taarifa hiyo ya Ikulu ilisema kuwa WFP ilitoa Sh bilioni 1.4 kwa ajili ya ukarabati wa mabehewa 40 ya treni ili kurahisisha usafirishaji wa mazao.Katika kuhakikisha wakulima wa Tanzania wananufaika na fursa hiyo, Rais Magufuli ameiagiza Wizara ya Kilimo kushirikiana na taasisi zingine za serikali ikiwemo Jeshi la Polisi, Wakala wa Barabara Tanzania (Tanroads), Shirika la Viwango Tanzania (TBS), Mamlaka ya Mapato Tanzania (TRA), Shirika la Reli Tanzania (TRC) na Mamlaka ya Usimamizi wa Bandari (TPA) kuhakikisha wanaondoa urasimu na kuharakisha ununuzi wa mazao hayo na WFP.Rais Magufuli pia aliitaka NFRA kutoa tani zote 45,000 za mahindi ambazo WFP waliomba kununua ili fedha zitakazopatikana, zitumike kununulia mahindi mengine kutoka kwa wakulima. Aidha, Rais Magufuli aliitaka NFRA kuondokana na utaratibu wa kupatiwa fedha kutoka serikalini kila mwaka kwa ajili ya kununua mazao ya hifadhi ya chakula, huku mazao yaliyopo hifadhini yakiuzwa kiujanjaujanja kwa wafanyabiashara kwa bei chee. Nyinyi NFRA wapeni hawa WFP tani zote 45,000 wanazozihitaji, na hata wakihitaji tani 100,000 wapeni au hata tani 200,000 wapeni, mkipata hizo fedha nendeni mkanunue mazao ya wakulima wanaohangaika na soko; lakini pia punguzeni matumizi makubwa ya fedha za kugharamia kazi ya ununuzi wa mazao,  alisema Rais Magufuli. Kuhusu wafanyabiashara, Rais Magufuli aliwataka waache kulalamika na badala yake wafanye biashara zao kwa uwazi, kwa kuwa Serikali iko tayari kuwaunga mkono.Katika hatua nyingine, Rais Magufuli amelipongeza WFP kwa uamuzi wake wa kununua chakula kutoka Tanzania kwa ajili ya kuwasaidia wakimbizi na nchi zenye matatizo ya chakula. Naibu Waziri wa Kilimo, Innocent Bashungwa, alisema kuwa Wizara imechukua hatua kadhaa za kuimarisha mazingira kwa WFP kununua mahindi na mazao mengine nchini.Bashungwa alisema jambo hilo, linafanywa sambamba na mkakati wa kufungamanisha kilimo na viwanda na kuimarisha ushirika ili kupanua zaidi wigo wa soko la mazao ya wakulima. Hafla hiyo ya utiaji saini mkataba huo, ilihudhuriwa na Naibu Waziri wa Kilimo, Omary Mgumba, Naibu Waziri wa Ujenzi, Elias Kwandikwa, makatibu wakuu, viongozi wakuu wa vyombo vya ulinzi na usalama na wakuu wa taasisi mbalimbali.