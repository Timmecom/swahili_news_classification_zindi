 WATOTO 56 wamezaliwa katika usiku wa mkesha wa Mwaka Mpya katika hospitali tatu, mbili za Dar es Salaam, Hospitali ya Taifa ya Muhimbili pamoja na Hospitali ya Rufaa ya Mkoa wa Rukwa.Mkoani Dar es Salaam, watoto 40 wamezaliwa kwenye hospitali tatu usiku wa mkesha kuamkia mwaka huu, ambao kati ya hao, watoto wa kike ni 15 huku wa kiume wakiwa 25. Takwimu hizo ni hadi kufikia saa nne jana asubuhi kutoka kwenye hospitali za rufaa za Temeke na Amana, Ilala pamoja na Hospitali ya Taifa ya Muhimbili (MNH). Katika Hospitali ya Amana, wamezaliwa watoto 26 ambao watoto wa kiume ni 19 na wa kike saba. Kwa mujibu wa Ofisa Muuguzi Kiongozi wa zamu, Godian Chatanda watoto watatu kati ya hao 26 wamezaliwa kwa upasuaji.Alisema hakuna aliyezaliwa na matatizo huku wote wakiwa ni wazima wa afya. Pia kwenye Hospitali ya Temeke wamezaliwa watoto tisa, wa kiume wanne na watano wa kike. Kwa mujibu wa Ofisa Muuguzi wa zamu, Hyasinta Byebesa, kati ya hao, mtoto mmoja amezaliwa kwa njia ya operesheni. Kwa mujibu wa Mkuu wa Kitengo cha Mawasiliano MNH, Aminiel Eligaesha, watoto watano wamezaliwa kwenye hospitali hiyo. Watoto wawili kati ya hao ni wa kiume huku watatu ni wa kike, na watatu wakiwa wamezaliwa kwa njia ya upasuaji huku wawili kawaida. Alibainisha watoto hao pamoja na mama zao wote wanaendelea vizuri.Mkoani Rukwa, watoto 16 wamezaliwa katika Hospitali ya Rufaa ya Mkoa, wakiwamo watoto wa kiume 10 na sita wa kike ambao watatu wamezaliwa kwa njia ya upasuaji. Muuguzi Kiongozi Wodi ya Wazazi, Negia Amri alisema,  Siku ya mkesha wa Mwaka Mpya mtoto wa kwanza kuzaliwa alikuwa wa kiume ambaye alizaliwa saa sita usiku huku wa mwisho alizaliwa saa moja asubuhi ya leo ambaye ni wa kike. Watoto wote 16 afya zao ni njema, pia wazazi wao. Aidha, alisema katika mkesha wa Krismasi, walizaliwa watoto 21, miongoni mwao wa kiume ni tisa na wa kike wakiwa 12, huku watoto watano walizaliwa kwa njia ya upasuaji.  Winfrida Mauto ambaye ni mkazi wa Kitongoji cha Nambogo, Manispaa ya Sumbawanga alijifungua watoto pacha wote wa kiume ambao walizaliwa saa tisa na nusu usiku wa manane, walizaliwa kwa njia ya upasuaji na wameruhusiwa baada ya afya zao na mama kuimarika ,  alieleza Amri.Mganga Mfawidhi wa Hospitali ya Rufaa ya Mkoa, Dk John Lawi alisema idadi ya watoto waliozaliwa mkesha wa Mwaka Mpya ni ndogo kwa kuwa kwa wastani kila siku watoto 20 wanazaliwa hospitalini hapo.  Kwa wastani kila mwezi watoto 600 wanazaliwa hospitalini hapa, hii ni kutokana wajawazito kujitokeza kwa wingi kujifungulia hospitalini hapa,  alibainisha. Matroni wa hospitali hiyo, Veronica Kapufi alisema Juni mwaka jana, idadi kubwa ya watoto waliozaliwa walikuwa 32.