 SIMBA imetamba kuwa itaendeleza vichapo kwa kila timu itakayokutana nayo ugenini na nyumbani ili kuzidi kuchanja mbuga katika Ligi Kuu Tanzania Bara.Hayo yalisemwa juzi na Kocha Mkuu wa Simba, Patrick Aussems baada ya timu yake kuibukia na ushindi kiduchu wa bao 1-0 dhidi ya Singida United katika mchezo wa ligi hiyo kwenye Uwanja wa Kumbukumbu ya Sheikh Amri Abeid.Alisema kuwa wamejipanga vizuri kuhakikisha katika kila mchezo wanaondoka na pointi zote tatu ili kuzidi kujiimarisha kileleni mwa msimamo wa ligi, ambapo sasa wana pointi 18 baada ya kushinda mechi zao zote sita.Alisema licha ya changamoto kubwa walizopata kutokana na uwanja, lakini wachezaji wake walicheza kama alivyotaka na kuhakikisha wanaibuka na ushindi bila kujali idadi ya mabao. Alisema wengi walifikiria utakuwa mchezo mwepesi na Simba ingeweza kuibuka na mabao mengi, lakini haikuwa hivyo na sasa wanaiangalia Mwadui ambayo watacheza nayo Alhamisi.Baada ya kupoteza mchezo huo, Kocha Mkuu wa Singida United, Ramadhani Nswanzwirimo amesema wanajipanga kupata matokeo katika michezo inayofuata wa ligi hiyo. Singida United inatarajiwa kushuka tena dimbani kuwavaa maafande wa JKT Tanzania katika mchezo utakaopigwa katika dimba la Sheikh Amri Abeid jijini hapa.Nswanzwirimo alisema wamepoteza mchezo na Simba licha ya wachezaji wake kucheza kwa kiwango, lakini hawakuweza kupata goli na hivi sasa wanatupia macho mchezo unaofuata utakaofanyika kesho Jumatano.