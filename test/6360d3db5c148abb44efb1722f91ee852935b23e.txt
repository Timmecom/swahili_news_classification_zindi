 BODI ya Ligi Kuu Tanzania imezipa muda klabu zinazowakilisha nchi kimataifa Simba na Mtibwa kujiandaa na michezo yao ya raundi inayofuata ili kufanya vizuri zaidi.Timu hizo zilizofanya vizuri katika michezo iliyopita ya Ligi ya mabingwa na Kombe la Shirikisho Afrika tayari zimerejea Dar es Salaam juzi. Katika michezo ijayo Simba inatarajiwa kusafiri kwenda Kitwe, Zambia kwa ajili ya mchezo dhidi ya Nkana ya huko utakaochezwa kati ya Desemba 14 na 16 kisha kurudiana Dar es Salaam kati ya Desemba 21 na 23 tarehe ambazo Mtibwa pia, itacheza na KCCA ya Uganda.Akizungumza na gazeti hili jana Mkurugenzi wa Bodi ya ligi Boniface Wambura alisema muda uliobaki kwa timu hizo kucheza michezo hiyo ni mdogo hivyo wameona wasiwachanganye na badala yake kuwapa muda kisha wakirudi katika michezo ya kwanza watacheza michezo ya ligi.  Simba na Mtibwa hazitakuwa na mechi, tumewapa muda wa kujipanga katika michezo yao ya kimataifa kwasababu umebaki muda mdogo na wanatakiwa kusafiri, baada ya michezo hiyo watarudi kucheza viporo,  alisema.Aidha, wekundu hao wa Msimbazi wanatarajiwa kuweka kujiandaa na mchezo huo lengo ni kuhakikisha wanafanya vizuri ugenini na nyumbani. Mwenyekiti wa klabu hiyo Sued Mkwabi alisema Dar es Salaam jana kuwa watafanya maandalizi yao bila kusumbuka kwenda popote ili kocha apate muda wa kuandaa kikosi chake kwa utulivu na kwamba tayari ameanza kuwafuatilia wapinzani.Simba imesonga mbele kwenye michuano hiyo baada ya kuiondoa Mbabane Swallows ya eSwatini kwa jumla ya mabao 8-1. Huku Mtibwa Sugar ikiwaondoa Northern Dynamo ya Shelisheli kwa jumla ya mabao 5-0. Lakini wakati timu hizo zinaendelea na maandalizi yao ya kimataifa, mechi za Ligi Kuu zitaendelea kama kawaida kwa timu nyingine zilizobaki ambapo leo Mwadui itacheza dhidi ya Alliance na Ndanda dhidi ya Prisons.