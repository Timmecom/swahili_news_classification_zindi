 WAZIRI wa Mambo ya Ndani ya Nchi, Kangi Lugola amewasimamisha kazi viongozi sita wa Idara ya Huduma ya Wakimbizi akiwemo Mkurugenzi wa Idara hiyo, Harrison Mseke kwa madai ya uzembe uliosababisha ugawaji wa sare za kijeshi katika kambi za wakimbizi mkoani Kigoma.Akizungumza na waandishi wa habari jijini Dar es Salaam, Lugola aliwataja viongozi wengine waliokumbwa na fagio hilo kuwa ni Mkurugenzi Msaidizi wa Huduma ya Wakimbizi (Menejimenti ya Makazi) Deusdedith Masusu, na Mkurugenzi wa Msaidizi Huduma ya Wakimbizi (Usalama na Operesheni), Seleman Mziray.Wengine ni Mkuu wa Idara ya Wakimbizi Kambi ya Nduta iliyopo Kibondo Peter Bulugu, Mkuu wa Kambi ya Wakimbizi ya Mtendeli iliyopo Kakonko, John Mwita na Mratibu wa Wakimbizi Kanda ya Kigoma, Tony Laizer ambaye watawasiliana na mamlaka yake kwa hatua hiyo.Waziri Lugola alisema hatua hiyo, imetokana na viongozi hao kushindwa kujiridhisha na misaada ya marobota ya nguo yaliyoingizwa Septemba mwaka jana, ikitokea katika shirika moja la Japan, ambamo ndani yake kulikuwa na sare 1,974 za jeshi.Alisema kutokana na hatua hiyo, Serikali imeona ni vyema iwachukulie hatua viongozi hao, kama hatua ya kuwawajibisha kwa tuhuma za uzembe, kwa kuwa sare hizo zingeweza kuleta tafsiri tofauti kwa nchi ya Burundi, hususani kipindi hiki ambacho utaratibu wa kuwarejesha wakimbizi makwao unaendelea. Kwa serikali makini ya Rais John Magufuli, hatuwezi kuruhusu uzembe wa aina hiyo ukitokea, vyombo vyote vya ulinzi na usalama vipo makini kuhakikisha vinapambana na kila hali ya uzembe,  alisema Lugola.