 SERIKALI imesema katika mkataba wa kukarabati reli ya zamani (Meter Gauge) unajumuisha uletaji wa mabehewa mapya 44, lengo ni kuongeza mabehewa ya kubeba mizigo iliyopo Bandari ya Dar es Salaam ili kukuza uchumi haraka.Aidha, Shirika la Reli Tanzania (TRC), limeshafanya ukarabati wa mabehewa 16 huku mengine 11 yakiendelea na ukarabati ambayo yanapita katika reli ya mitageji na kwamba wanatarajia kuongeza mabehewa kufikia 700 ili kuwa na uwezo wa kubeba mizigo mingi.Akizungumza wakati wa kukagua ukarabati huo jana, Dar es Salaam, Waziri wa Ujenzi, Uchukuzi na Mawasiliano, Isack Kamwele alisema kuwa kazi ya kutoa mizigo bandarini ikifanywa kwa wakati itasaidia kuongeza mizigo mingi na nchi zinazopataka nazo, zitanufaika na bandari hiyo. Kamwele alisema ili kufikia malengo hayo ni lazima wahakikishe miundombinu inakarabatiwa na kwamba sasa hivi, wanaendelea na ukarabati wa bandari kuanzia gati namba moja hadi saba ili kuongeza kina cha bahari.Alisema lengo la kufanya hivyo ni kuhakikisha kuwa meli zenye uwezo wa kubeba kuanzia tani 60 zinaingia bandarini hapo ili kuongeza mzigo.  Meli ikiingia inatakiwa siku mbili iwe imekwisha pakua mizigo na ili kuondoa migongano katika bandari tunajenga bandari kavu eneo la Kwala. Hii itasaidia baada ya makontena kupakuliwa kwenye meli yatachukuliwa na treni kwenda Kwala ambako ni kilometa 115,  alisema Kamwele.Alisema pia kuwa wanataka bandari hiyo iwe wazi ili watu wanapoleta mizigo iweze kusafirishwa kwa haraka kupitia reli ya kati na kusisitiza kuwa mikataba mbalimbali imeingiwa ikiwa ni pamoja na ukarabati wa reli kilometa 970 na ujenzi wa reli ya kisasa ya Standard Gauge (SGR) ambapo mizigo itapitishwa kutoka bandarini na kwamba Februari mwaka huu mataruma pamoja na reli yataingia nchini.  Ukarabati wa reli hii utatumia Sh bilioni 690, mikataba tayari tumekwisha saini na kazi inaendelea na vifaa vipo majini mwezi wa pili vitaingia.Rais John Magufuli ametoa fedha Sh bilioni tano kwa ajili ya kukarabati mabehewa kwa sababu tumeona badala ya kununua mapya tunaweza kukarabati yaliyopo,  alisema Kamwele alisema mabehewa 16 yamekwisha kamilika, mawili yanapakwa rangi na 11 yanaendelea na ukarabati na kwamba TRC imeahidi kukarabati mabehewa 20 kwa mwezi na kuongeza kuwa mazingira mazuri ya usafirishaji nchini yatasaidia wafanyabiashara wengi kutumia bandari hiyo na kupitisha makontena kupitia reli zilizopo.  Tunaendelea kuhamasisha taasisi zote za Mamlaka ya Mapato Tanzania (TRA), TRC na Mamlaka ya Bandari Tanzania (TPA) waweze kufanya kazi kwa pamoja ili kuongeza chachu ya ukuaji wa uchumi.