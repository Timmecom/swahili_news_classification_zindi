 KAMATI ya Olimpiki Tanzania (TOC) imesema kuwa inataka Tanzania kupeleka wanariadha wachache waliondaliwa vizuri ili waweze kufanya vizuri katika Michezo ya Olmpiki itakayofanyika Tokyo, Japan 2020.Makamu wa Rais wa Kamati ya Olimpiki Tanzania (TOC), Henry Tandau alisema juzi wakati Balozi wa Japan nchini Tanzania, Shinichi Goto alipotembelea ofisi za kamati hiyo zilizopo Mwananyamala Jijini Dar es Salaam. Alisema kuwa kwa wanafanya jitihada kuhakikisha wachezaji wa Tanzania kwanza wanafuzu kwa michezo hiyo mikubwa kabisa duniani inayoshirikisha michezo mingine kabla ya kuboresha viwango vya wale watakaofuzu.Tandau alisema kuwa TOC inataka kuona Tanzania ikipeleka wachezaji wachache walioandaliwa vizuri na sio kupeleka kundi la watu, ambalo litakuwa halijaandaliwa vizuri. Pia alisema kuwa hili kufanikisha hilo Tanzania inahitaji kuwa na makocha wazuri wenye uwezo na mfano katika mchezo wa ngumi wanahitaji makocha wenye nyota tano, ambao hakuna Mtanzania mwenye kiwango hicho, hivyo lazima kupata kutoka nje.Tandau alisema kuwa wakati wa michezo hiyo ya Tokyo, wachezaji wa Tanzania pamoja na wote watakaokuwepo katika msafara wanatakiwa kupewa posho zinazostahili kama wenzao wa nchi zingine.Goto alisema kuwa wataendelea kuhakikisha wanashirikiana na TOC na aliwataka viongozi wa kamati hiyo kutosita kupiga hodi ofisini kwake ili kujadiliana masuala mbalimbali ya michezo, ombi ambalo lilipokewa kwa furaha na TOC.Hadi sasa ni wanariadha wawili tu ambao tayari wamefuzu kushiriki michezo hiyo ya Olimpiki 2020, ambao ni Alphonce Simbu na Failuna Abdi, ambao watakimbia marathoni.