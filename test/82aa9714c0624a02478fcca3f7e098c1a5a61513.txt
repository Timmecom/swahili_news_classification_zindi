 WANACHAMA wa Vyama vya Akiba na Mikopo (SACCOS) wametakiwa kutumia fedha wanazokopa kwa ajili ya miradi ya maendeleo ili kujikwamua kiuchumi.Hoja hiyo ilitolewa na Mwenyekiti wa Chama cha Ushirika wa Akiba na Mikopo cha KKKT Arusha Road Saccos Ltd, Ibrahim Sumbe, alipokuwa akisoma taarifa kwenye mkutano mkuu wa kawaida wa mwaka 2019. Aidha aliwataka wakopaji hao pia kujenga tabia ya kuhakikisha wanarejesha fedha hizo kwa wakati ili kutoa nafasi kwa wanachama wengine kukopa na wao kujiweka katika hali ya kukopesheka tena ili kuendeleza miradi yao.Sumbe alisema kuwa Saccos nyingi zinakumbana na changamoto mbalimbali ikiwemo ya wanachama wake kushindwa kurejesha kwa wakati fedha walizokopa na kugeuka kuwa wasumbufu. Akizungumzia KKKT Saccos Ltd alisema kuwa licha ya Saccos hiyo kufanya vizuri kwa kufuata miongozo ya uendeshaji bado inakabiliwa na changamoto ya ucheleweshaji wa mikopo. Chama chetu kina wanachama wachache wanaochelewesha marejesho yao ya mikopo, tunawaomba wanachama wote mjitahidi kuwa waaminifu na mrejeshe mikopo yenu kwa wakati, kwani kwa kutorejesha mikopo hiyo mnakiletea chama hasara, na kitashindwa hata kuwalipa nauli za mikutano wanachama ambao wanachelewesha marejesho yao,  alisema Sumbe. Katika taarifa yake Sumbe alisema kuwa, KKKT Saccos Ltd yenye wanachama 569, hesabu zake zimekuwa zikikaguliwa kila mwaka na wakaguzi kutoka Shirika la Ukaguzi na Usimamizi wa Vyama vya Ushirika (COASCO).Kwa upande wake, Mkaguzi wa Shirika la Ukaguzi na Usimamizi wa Vyama vya Ushirika, Mkoa wa Dodoma, Dorah Meta alisema Saccos ya KKKT, inafanya vizuri na imepata hati safi. Meta alisema ushirika huo umekuwa ukifanya kazi zake vizuri kwa kufuata sheria, kanuni na taratibu za uendeshaji wa shughuli za vyama vya ushirika.Pamoja na kuonekana kwa utendaji mzuri wa saccos hiyo, Meta aliwataka wanachama kuhakikisha wanalipa madeni kwa wakati ili kuepukana na usumbufu unaoweza kujitokeza na kusababisha Saccos kufanya vibaya. Kwa upande wake, Witness Msuya ambaye alikuwa mwenyekiti wa muda katika mkutano huo, aliutaka uongozi kuhakikisha unafuatilia madeni huku akiwataka wanachama wote kuwa waaminifu na kuwafuatilia wale waliokopa ukizingatia waliokopa wamedhaminiwa na wanachama wenzao.