 WAKUU wa Mikoa ambayo Kituo cha Kuendeleza Kilimo Nyanda za Juu Kusini mwa Tanzania (SAGCOT) kinafanya kazi zake, wamezungumzia mafanikio waliyopata wakulima wadogo na wa kati kupitia mfumo wa kongani unaoratibiwa na kituo hicho.Wakizungumza kwa nyakati tofauti mkoani Morogoro hivi karibuni wakati wa uzinduzi wa Kongani mpya ya Kilombero chini ya uratibu wa SAGCOT, wakuu wa mikoa ya Iringa na Mbeya wameelezea namna mfumo wa kongani ulivyowanufaisha na kuwaongezea kipato wakulima wadogo.Mkuu wa Mkoa wa Iringa, Ali Hapi alisema SAGCOT imeweza kuinua wakulima wadogo kupitia kongani ya Ihemi kwa kuwatoa katika kilimo cha mazoea, kuingia katika kilimo biashara ambacho kimebadilisha maisha yao kiuchumi. Mafanikio makubwa yameonekana kwa wakulima wadogo wadogo hususani katika mazao ya mboga kwa kuwepo na kampuni inayonunua mazao hayo na kuyasafirisha nje ya nchi,  alisema.Alisema kuwepo kwa soko la uhakika la mazao ya mboga kumechochea wakulima wengi kujikita katika kilimo hicho, elimu juu ya kilimo cha mazao hayo inatolewa kikamilifu ili kuongeza uzalishaji wenye tija kwa soko.Hapi alitoa rai kwa kwa wadau wote wa sekta ya kilimo mkoani Morogoro kushirikiana na SAGCOT kupitia kongani ya Kilombero, ili kukuza na kuendeleza sekta hiyo mkoani hapa ikiwa ndio lango kuu la chakula na soko hapa nchini.Kwa upande wake Mkuu wa Mkoa wa Mbeya, Albert Chalamila alisema jambo kubwa ambalo SAGCOT imefanya ni kuainisha mazao ya kipaumbele katika kongani na kuweka mpango mkakati wa kuendeleza mazao hayo kuanzia uzalishaji mpaka upatikanaji wa masoko wa bidhaa zitakazozalishwa.