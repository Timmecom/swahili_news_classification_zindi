 WAAMUZI wasaidizi waliochezesha mchezo wa Yanga dhidi ya Mtibwa Sugar wamesimamishwa na Kamati ya Waamuzi ya Shirikisho la Soka Tanzania (TFF) kwa madai ya kuboronga katika mchezo huo wa Ligi Kuu Tanzania Bara uliochezwa Uwanja wa Taifa, Dar es Salaam, Alhamisi iliyopita.Akizungumza jana Mwenyekiti wa kamati hiyo, Salum Chama amesema, waamuzi waliosimamishwa kupisha uchunguzi ni mwamuzi msaidizi namba mbili Godfrey Msakila (Geita) na Sylivester Mwanga (Kilimanjaro). Msakila anadaiwa kukataa bao la Heritier Makambo wa Yanga kwa madai alikuwa ameotea na Mwanga amesimamishwa kwa kulalamikiwa kuzuia shambulizi la Mtibwa Sugar akidai Ismail Aidan alikuwa ameotea lakini picha za video za marudio ya tukio hilo, zinaonyesha hakuotea,  amesema Chama.Chama alisema mwamuzi Nassoro Mwinchui na mwamuzi msaidizi Abdallah Rashid (wote wa Pwani) wamesimamishwa kwa kosa la kukataa bao la Biashara United katika mechi dhidi ya Coastal Union wakidai mfungaji alikuwa ameotea.Pia mwamuzi msaidizi Nicholas Makaranga (Morogoro) amesimamishwa kwa kukataa bao la Ruvu Shooting dhidi ya KMC akidai mfungaji Fully Maganga alikuwa kwenye nafasi ya kuotea.Chama aliendelea kusema rungu hilo pia limemkuta mwamuzi msaidizi Ahmada Simba ( Kagera) ambaye alichezesha mchezo wa Mwadui FC dhidi ya Singida United na kukataa bao la kusawazisha la Mwadui FC kwa madai ya kuwa mfungaji alikuwa ameotea.Aidha, Chama alisema waamuzi hao walichezesha chini ya kiwango na kupata alama chache hivyo wamesimamishwa kupisha uchunguzi kabla ya kuchukuliwa hatua zaidi. Hatua hii imekuja ikiwa ndio ligi imeanza kwani imemaliza mzunguko wa pili juzi.