 Getere alisema hayo alipouliza swali la msingi na kutaka kujua ni lini Serikali itafufua viwanda hivyo ili wakulima wa pamba wapate bidhaa hiyo kwa bei nzuri. Mbali na hilo, mbunge huyo pia alitaka kupata tamko la Serikali kuhusu uanzishwaji wa viwanda vidogo vya kusindika pamba ili kuongeza thamani ya zao hilo.Akijibu swali hilo, Naibu Waziri wa Kilimo, Mifugo na Uvuvi William ole Nasha alikiri kuwa serikali inatambua kuwa viwanda hivyo vinavyomilikiwa na kilichokuwa chama kikuu cha ushirika MCU havifanyi kazi tangu 1990.Kwa sasa chama hicho kipo katika utaratibu wa mfilisi ulioanza 1997 ambao umechukua muda baada ya baadhi ya wanachama kukata rufaa kwa Rais wa Awamu ya Tatu, Benjamin Mkapa.Alisema rais huyo alitaka viwanda hivyo visifilisiwe badala yake ikiwezekana viendeshwe kwa ubia wa sekta binafsi, wanaushirika na serikali. Alisema kwa sasa serikali kupitia Tume ya Maendeleo ya Ushirika imeanza kushughulikia suala la MCU, vikiwemo viwanda hivyo ili vitafutiwe utaratibu wa kufufuliwa kwa ubia na vianze kazi ili kuwezesha ulipaji madeni.Alisema wilaya ya Bunda ina vinu vitatu vinavyofanya kazi ya kuchambua pamba inayopatikana katika wilaya hiyo, lakini taarifa zilizopo zinaonesha kuwa vinu hivyo bado havipati pamba ya kutosha hivyo kufanya kazi chini ya uwezo.Akizungumzia kuhusu uwekezaji wa viwanda vidogo, Nasha alisema serikali imeshaanza kuhamasisha sekta binafsi kuwekeza katika sekta hiyo ili kuongeza thamani na wakulima wapate faida zaidi.