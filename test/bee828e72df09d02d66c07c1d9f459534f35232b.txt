 LEO ndio leo kwa timu ya taifa ya Tanzania, Taifa Stars, wakati itakapocheza dhidi ya Uganda katika mchezo wa mwisho wa kufuzu kwa fainali za Kombe la Mataifa ya Afrika, Afcon 2019, zitakazofanyika Misri Juni mwaka huu.Maelfu ya watazamaji wanatazamiwa kumiminika kwenye Uwanja wa Taifa Dar es Salaam wakiongozwa na Waziri Mkuu, Kassim Majaliwa anayetarajiwa kuwa mgeni rasmi katika mchezo, ambao ushindi ni muhimu kwa Stars.Pamoja na kuhitaji ushindi kwa Stars, pia ni jambo jema kwa mapenzi wa soka kuiombea dua baya Lesotho ili ifungwe au kutoka sare, ambayo nayo leo itashuka dimbani ugenini kucheza dhidi ya Cape Verde.Stars na Lesotho kila moja ina pointi tano na endapo timu hizo zote zitashinda au kutoka sare katika mechi zao za leo, zitaendelea kuwa na pointi sawa, hivyo kutokana na rekodi ya timu hizo mbili zililipokutana, basi Lesotho watapenya kutokana na matokeo yao mazuri ya kuifunga Stars kwao.Katika mchezo wa kwanza wa timu hizo uliofanyika kwenye Uwanja wa Azam Complex, timu hizo zilitoka sare ya kufungana 1-1 na tulipokwenda kwao, tukafungwa 1-0, hivyo kutoka ya rekodi ya `head to head  ya timu hizo, Lesotho ina matokeo mazuri.NI ZAMU YETU Wimbo au usemi uliopo sasa mitaani, katika vyombo vya habari na hata katika mabasi ya dala dala :  Ni Zamu Yetu Kwenda Afcon 2019 . Kauli hiyo imekuja baada ya Tanzania kushindwa kushiriki hatua hiyo ya fainali tangu iliposhiriki mara ya kwanza na mwisho mwaka 1980 zilipofanyikia Lagos, Nigeria.Miaka 39 kama sio 40 ni mingi kwani ni sawa na umri wa mtu mzima, hivyo kwa nchi kushindwa kushiriki fainali hizo kwa kipindi kama hicho ni jambo kubwa sana na sasa wakati umefika.Viongozi, makocha na wachezaji wengi wamepita katika timu hiyo na kilichokuwa Chama cha Soka (FAT), sasa Shirikisho la Soka Tanzania (TFF), hivyo ni jukumu la wachezaji kuhakikisha leo Tanzania, kwanza inashinda mchezo huo na baadae kufuzu, ikitegemea matokeo ya Lesotho dhidi ya Cape Verde.KOCHA AMUNIKE Kocha wa Taifa Stars, Emmanuel Amunike amesema kuwa timu yake ina ari kubwa na iko tayari kwa ajili ya mchezo huo na ana uhakika wa kuibuka na ushindi na kufuzu kwenda Misri kwa fainali hizo.Timu hiyo ilikuwa iklifanya mazoezi mara mbili kwa siku, ambapo asubuhi walikuwa wakijifua kwenye Uwanja wa Boko Veterani wakati jioni kila siku walikuwa wakijimwaga kwenye Uwanja wa Taifa.Amunike alisema kuwa kikosi chake kina wachezaji wengi wa kulipwa wenye ari kubwa ya ushindi pamoja na wale wanaocheza soka nyumbani, ambao wanataka kufuzu ili watangaze majina yao zaidi kupitia mashindano hayo ya Afcon 2019.Wanaocheza nje ya nchi na wana ari kubwa ni Mbwana Samatta wa KRC Genk ya Ubelgiji, kiungo Farid Malik Mussa na mshambuliaji Shaaban Iddi Chilunda wanaocheza Hispania, Thomas Ulimwengu wa JS Saoura ya Algeria na Himid Mao wa Petrojet. Wengine ni Yahya Zayd wa Ismailia, Shiza Kichuya wa ENPPI za Misri, Simon Msuva wa Difaa Jadida ya Morocco, Rashid Mandawa wa BDF XI ya Botswana na Hassan Kessy wa Nkana FC ya Zambia wote wapo vizuri.KAMATI YA STARS Mwenyekiti wa Kamati ya Saida Taifa Stars Ishinde, Mkuu wa Mkoa wa Dar es Salaam, Paul Makonda alithibitisha kuwa Majaliwa ndiye atakuwa mgeni rasmi katika mchezo huo, ambao kiingilio chake cha chini kabisa ni sh 2,000.Mechi hiyo itachezeshwa na marefa kutoka nchini Gabon, ambao ni Eric Arnaud Otogo Castane atakayepuliza kipyenga akisaidiwa na Moussounda Montel na Marlaise Ditsoga Boris.Wachezaji wazawa walipo kambini ni makipa Aishi Salum Manula wa Simba SC, Aaron Kalambo wa Tanzania Prisons, Metacha Mnata wa Mbao FC na Suleiman Salula wa Malindi SC.Mabeki ni Vincent Philipo wa Mbao FC, Ally Mtoni  Sonso  wa Lipuli FC, Kennedy Wilson wa Singida United, Aggrey Morris wa Azam FC, Erasto Edward Nyoni wa Simba SC, Gardiel Michael, Andrew Vincent  Dante  na Kelvin Yondan (Yanga SC).Viungo ni Mudathir Yahya wa Azam FC, Feisal Salum wa Yanga SC, Jonas Mkude na mshambuliaji John Bocco, wote wa Simba SC. Mechi zingine leo ni kati ya Zimbabwe na Congo, na Libya dhidi ya Afrika Kusini. Kila la heri Taifa Stars.