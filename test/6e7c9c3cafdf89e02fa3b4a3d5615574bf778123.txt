 IDADI ya watu waliokufa kwa athari za kimbunga Kenneth nchini Msumbiji kilichoikumba nchi hiyo siku kadhaa zilizopita imefi kia watu 38.Kimbunga hicho kimetokea ikiwa ni wiki sita tangu kutokea kwa kimbunga Idai kilichoacha simanzi na huzuni baada ya kuua watu zaidi ya 600. Kutokana na kimbunga hicho, juhudi za uokozi zinaendelea huku misaada mbalimbali ikitolewa, lakini bado kuna changamoto za mvua kubwa zinazoendelea kunyesha kutokana na kimbunga hicho.Hata hivyo kazi ya uokozi inafanywa katika mazingira magumu, huku waokoaji wakipata shida kuwafikia waathirika kutokana na eneo lililoathiriwa kuwa na maji mengi. Inaelezwa kuwa kimbunga hicho kilikuwa na kasi ya upepo unaovuma kwa kilomita 220 kwa saa, huku kikiathiri maeneo mengi ya vijiji na kuharibu maelfu ya makazi.Tukio hilo limesababisha pia safari za ndege kusitishwa jambo ambalo limekuwa changamoto pia kwa watoa huduma kwani misaada ya dawa, chakula na mavazi iliyokuwa ikisafirishwa kutoka nje imeshindwa kuwafikia kutokana na kutokuwepo kwa safari za ndege hadi hapo hali itakapotengemaa. Mapema mwezi uliopita, kimbunga kingine Idai kilipiga nchi za Msumbiji, Malawi na Zimbabwe na kusababisha vifo vya watu zaidi ya 900 na kuacha maelfu bila makazi katika nchi hizo.Juhudi za kuyajenga makazi ya watu zikiwa zinaendelea katika nchi hizo hususan Msumbiji, ndipo tukio jingine la kimbunga Kenneth limetokea na hivyo kuleta simanzi zaidi. Kwa mujibu wa Taasisi ya Taifa ya Maafa ya Msumbiji (INGC), watu 38 wamekufa huku wengine 35,000 wakiyakimbia makazi yao na nyumba zao kuharibiwa na kimbunga hicho.Katika eneo la Pemba nchini humo zaidi ya watu 200,000 wako hatarini kwani kimbunga hicho huenda kikarudi tena. Msemaji wa eneo la Pemba, Saviano Abreu alisema hali katika eneo hilo kwenye miji ya Macomiana Quissanga kuna wasiwasi mkubwa wa kukumbwa na athari za kimbunga hicho ambapo huenda kisiwa cha Ibo kikakatwa mawasiliano kwa sababu ya kimbunga hicho.Hata hivyo Shirika la Chakula Duniani (WFP), wamefanikiwa kutuma ndege moja iliyobeba chakula lakini bado hali ya hewa sio shwari, hivyo wamelazimika kusitisha safari hizo za ndege hadi hali itakapotulia.  WFP wamefanikiwa kutuma ndege moja iliyobeba chakula lakini hali ya hewa inabadilika sana na kutishia usalama, kwa sababu mvua inanyesha kubwa, ndege nyingine ni vigumu kuja kwa sasa,  alisema Abreu.