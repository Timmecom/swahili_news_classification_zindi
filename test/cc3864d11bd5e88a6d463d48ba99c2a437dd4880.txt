 MWENYEKITI wa Baraza la Michezo la Taifa (BMT), Leodegar Tenga amesema inahitajika tathmini ya kina kuhusu idadi ya wachezaji 10 wa kigeni kuona kama wataweza kubadilisha mpira wa Tanzania.Tenga aliyasema hayo jana wakati akijibu maswali ya waandishi wa habari kuhusu maoni yake juu ya kanuni ya 57 ya usajili ya Ligi Kuu kuhusu wachezaji 10 wa kigeni, iliyopitishwa msimu huu na Shirikisho la Soka Tanzania (TFF) kutokana na mapendekezo ya klabu.Kanuni hiyo inasema klabu pia inaweza kuwatumia wachezaji wote hao kwenye mechi moja.Tenga aliwahi kuwa Rais wa TFF kwa vipindi viwili kuanzia mwaka 2004-2016 ambapo chini yake, kanuni iliruhusu kusajili wachezaji saba na kutumia watano kwenye mechi moja kabla haijabadilishwa na klabu kuruhusiwa kusajili wachezaji watano na kuwatumia watatu kwa mechi moja.Tenga amesema, licha ya TFF kutoa sababu kuwa wanahitaji ushindani, bado kuna haja ya kulitazama kwa upana jambo hilo kwa vile kuna mambo mengi ya kujiuliza kama kweli hao watakaosajiliwa wataweza kuleta mabadiliko. Tujiulize wana uhakika wageni watabadilisha mpira wa Tanzania? Je, tunataka kushinda Afrika, tuna uwezo huo wa kushindana na timu nyingine zenye fedha kama TP Mazembe?  amehoji.Amesema timu kama Mazembe ya Congo DR imekuwa ikimlipa mshahara mchezaji zaidi ya Sh milioni 60 kwa mwezi, hivyo wajiulize kama klabu zitaweza kumudu na je, wana uwezo wa kuwavutia wachezaji kuja kucheza soka la Tanzania?Juzi, Rais wa TFF, Wallace Karia amesema wakati ligi ikiendelea wataendelea kupokea maoni kwa watu watakaopeleka kuhusu mapendekezo ya idadi hiyo na kufanyiwa kazi msimu ujao, kwa kuwa kwa sasa hawawezi kubadili maana kanuni ilishapitishwa na waliotaka jambo hilo ni klabu zenyewe.Ametaja faida za kusajili wachezaji 10 wa kigeni kuwa itasaidia kuvutia uwekezaji mkubwa kwa kampuni mbalimbali kwa vile ligi itakuwa na mvuto na kufuatiliwa na nchi nyingi wanakotoka wageni hao.Pia, ameisema itasaidia kwenye ukuzaji wa vipaji akitolea mfano kuwa wachezaji wa kigeni England na kwingine duniani wamesaidia ligi zao kuwa na thamani kiufundi na kuongeza maslahi kwa wachezaji wazawa na kutoa timu bora za timu ya taifa.