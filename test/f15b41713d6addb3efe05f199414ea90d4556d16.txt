 MAKAMU wa Pili wa Rais wa zamani wa Shirikisho la Soka Tanzania (TFF), Ramadhan Nassib, amefariki dunia jana na anatarajiwa kuzikwa leo kwenye makaburi ya Kisutu Dar es Salaam.Taarifa kutoka familia ya Nassib inasema kiongozi huyo wa mpira alifikwa na umauti alfajiri ya kuamkia jana kwenye Hospital ya Taifa, Muhimbili alipokuwa akipatiwa matibabu.Taarifa ya familia kwa vyombo vya habari jana ilisema, msiba upo Manzese Tiptop na mwili utaswaliwa kwenye msikiti wa Mtoro kabla ya ku- pumzishwa makaburini Kisutu baada ya sala ya Ijumaa.Msiba huo umekuwa pigo kwa wadau mbalimbali wa soka, kila mmoja akimuelezea anavyomfahamu marehemu. Mara ya mwisho Nassib katika harakati za uongozi wa soka, aligombea nafasi ya Makamu wa Rais wa TFF katika uchaguzi uliofanyika mwaka 2017 Dodoma, hata hivyo kura hazikutosha. Rais wa TFF, Wallace Karia amepokea kwa masikitiko taarifa za msiba na kutoa pole kwa wafiwa wote. Nimepokea kwa masikitiko na mshtuko mkubwa taarifa za kifo cha Ramadhan Nassib hakika ni pigo kubwa kwa TFF kwa kuwa bado alikuwa na mchango mkubwa kwenye mpira wa miguu, kwa niaba ya TFF natoka pole kwa ndugu, jamaa na marafiki,  ilisema taarifa hiyo ya Karia kwa vyombo vya habari.