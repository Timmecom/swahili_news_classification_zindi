 LIGI Kuu ya Zanzibar inatarajiwa kuanza rasmi Septemba 13 mwaka huu visiwani hapa, huku JKU na Mafunzo wakifungua dimba kwa kucheza kisiwani Pemba. Ligi hiyo ambayo awali ili kuwa ianze September 6 mwaka huu, inashirikisha timu 16 itakuwa ikichezwa katika viwanja vitatu, vikiwemo viwili vya Unguja na kimoja cha Pemba. Akizungumza na waandishi wa habari jana Katibu wa Kamati ya Mashindano ya Shirikisho la Soka Zanzibar (ZFF), Hussein Ahmada Vuai amevitaja viwanja vitakavyotumika kuwa ni Amaan na Mao Dze Tung kwa Unguja na Gombani kwa Pemba. Alisema kuwa katika msimu wa mwaka huu, ligi hiyo itakuwa ikichezwa siku tatu za kila wiki kuanzia Ijumaa hadi Jumapili. Hata hivyo kwa mujibu wa ratiba ya ligi hiyo siku hiyo ya awali kutapigwa mechi tatu, am bapo katika Uwanja wa Amaan Jang ombe Boy s atashuka kuumana na mabingwa watetezi wa ligi hiyo, KMKM.Aidha, katika Uwanja wa Mao siku hiyo Zimamoto atakuwa mwenyeji wa timu ya Jamhuri wakati huko Gombani, Pemba Selem View itakwaana na JKU. Hatahivyo, Hussein alisema kuwa wamejipanga kuhakiksha wanaenda vizuri na ligi yao kama ambavyo ratiba inavyosema. Timu nyingine zinazoshiriki ligi hiyo ni Mafunzo, Polisi, Chuoni, KVZ, Mwenge, Machomanne, Chipukizi, Kipanga, Malindi na Mlandege.