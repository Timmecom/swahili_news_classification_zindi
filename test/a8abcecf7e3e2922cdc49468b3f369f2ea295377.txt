 MKUU wa Mkoa wa Tabora, Aggrey Mwanri amekipa mwezi mmoja kiwanda cha nyuzi Tabora, Tabotex kuanza uzalishaji la sivyo atashauri Serikali ikitafutie mwekezaji mwingine makini zaidi.Alisema hayo mbele ya Waziri Mkuu, Kassim Majaliwa katika uzinduzi wa Jukwaa la Fursa za Biashara lililoandaliwa na Kampuni ya Magazeti ya Serikali (TSN), inayochapisha magazeti ya Habarileo, Daily News na Spotileo kwa kushirikiana na mkoa huo ambalo lilimalizika kwa mafanikio makubwa juzi. Mkuu (Waziri Mkuu), naomba niseme neno moja ambalo litaogopesha watu lakini kama ni noma na iwe... hapa tumefungua viwanda, ulinisaidia Mkuu tumekwenda Manonga ambayo ilikua haifanyi kazi miaka 20 iliyopita sasa inafanya kazi, ule umeme ulioagiza uende umekwenda na kuna ajira,  alisema. Ulipokuja mara ya mwisho Tabora tulikupeleka Tabotex na tukaahidiwa kwamba Desemba kiwanda kile kitakua kinafanya kazi, leo nimewaita watu wa Tabotex wako hapa mbele yako, kwa sababu sitaki nionekane nimekuja kuwasengenya au kuwateta,  Mwanri alimweleza Waziri Mkuu, Majaliwa.Alisema ikifika Januari Mosi, mwaka ujao, kama kitakuwa hakifanyi kazi, atawasilisha barua kwa Waziri Mkuu, Majaliwa kumshauri atafutwe mwekezaji mwingine au kirejeshwe serikalini kwa kushindwa kazi. Waziri Mkuu... sauti hii ni msisitizo tu Mkuu wangu kwa maana mimi siwezi kukugombeza wewe, ikifika Januari mosi kama kiwanda kile kitakua hakifanyi kazi, nitachofanya ni kuandika barua kwako kukushauri kirudishwe serikalini tutafute mwekezaji makini Mkoa wa Tabora,  alisisitiza Mwanri.Alimshukuru Mungu hata Waziri wa Viwanda, Biashara na Uwekezaji, Joseph Kakunda anatokea Tabora (mbunge wa Sikonge), hivyo ataona uchungu na kusimamia suala la kiwanda cha Tabotex kufufuliwa.Alisema mara ya kwanza alipokwenda Tabotex, viongozi waliwasilisha madai kwake, ikiwemo kutafutiwa soko la bidhaa ambapo Bohari Kuu ya Dawa (MSD), Chama Kikuu cha Ushirika cha Tumbaku (Wetcu) na vyama vya ushirika Tabora viliahidi kununua bidhaa za kiwanda hicho. Juzi nakwenda pale wanaleta madai mengine eti wanaomba hii reli inayopita hapa ya kati, tuivute hadi kiwandani kwao. Nikasema eeh Mungu naomba utawale moyo wangu, watu wanazungumzia habari ya SGR halafu nyie mnaniambia niiongeze hii ngongongo, kwa kweli sikuwaelewa,  alieleza Mwanri. Tabotex nasema haya mbele ya Waziri Mkuu na kwa Rais wangu John Magufuli, ikifika Januari, hamjaanza kazi ama zenu au zangu. Vinginevyo labda nipokee maagizo mengine kutoka kwa mkubwa wangu hapa,  alisema.Alisema katika ziara ya awali ya Waziri Mkuu, aliahidi kusaidia ujenzi wa kiwanda cha pamba Igunga na kumwomba kamwe asikubali watu wanaokwenda kumshawishi kiwanda hicho kihame Igunga. Aidha, alimkabidhi Waziri Mkuu, Majaliwa ripoti ya masuala ya biashara na uwekezaji ya mkoa wa Tabora na kumuomba akamkabidhi pia na Rais Magufuli ili aipitie.