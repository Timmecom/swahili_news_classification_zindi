 MKUU wa Majeshi ya Ulinzi (CDF), Jenerali Venance Mabeyo amewataka Watanzania kuwa watulivu wakati vyombo vya dola vikihakikisha vinakomesha mauaji ya watoto mkoani Njombe.CDF Mabeyo aliyasema hayo mkoani humo jana aliwapowasili kwa ajili ya ziara yake ya siku mbili na kukutana na Mkuu wa Operesheni Maalumu za Jeshi la Polisi, Liberatus Sabas. Alisema yupo mkoani Njombe kwa makusudi maalumu baada ya kutokea kwa matukio hayo ya mauaji ambayo yamewatia hofu wananchi.  Sisi baada ya matukio haya kama Kamati ya Ulinzi na Usalama tulileta timu ili ishirikiane na vyombo vingine vya ulinzi na usalama kufanya uchunguzi makini na wa kina juu ya matukio haya,  alieleza.Alisema timu zote zilizopo mkoani humo zimeendelea kufanya kazi vizuri na kuwataka wananchi watulie na kuviachia vyombo hivyo kufanya kazi ili kuhakikisha watu wote waliofanya mauaji hayo wanabainika.  Na sababu za mauaji zinafahamika, na taratibu za kisheria zinachukuliwa dhidi yao, na baada ya muda mfupi mtasikia watafikishwa mbele ya sheria.Pasiwepo na hofu kwamba suala hili limekuwa la kitaifa zaidi, hapana. Suala hili linahusu pengine familia moja moja na sababu zinajionesha zaidi ni la kifamilia zaidi. Sasa lazima hatua zichukuliwe ili lisiingie kwa wengine,  alisema. Aidha, alifafanua kuwa ujio wake mkoani Njombe kunatokana na ukweli kuwa vyombo vyote vya ulinzi na usalama hufanya kazi kwa kushirikiana. Lakini mimi ni Mwenyekiti wa vyombo vya ulinzi na usalama nina wajibu, katika hili kwa hiyo msiseme jeshi limeingilia kati hapana, jeshi halijafikia hatua ya kuingiza jeshi. Vyombo vyote vinashirikiana kujua ni akina nani wamehusika, sababu za kuhusika, wametumia mbinu gani, mbinu ambazo ni za kawaida hazihitaji jeshi kuzibaini. Na ndio maana hawa waliobainika wanafikishwa kwenye vyombo vya sheria,  alifafanua. Watoto takribani 10 wameshauawa tangu mauaji hayo yaanze kuripotiwa mkoani humo kuanzia Desemba, mwaka jana.Miili ya watoto hao imekutwa ikiwa imenyofolewa baadhi ya viungo kama matumbo, vidole, pua na macho. Wauaji hao pia wamekuwa wakinyofoa viungo vya siri vya watoto hao. Waziri Mkuu, Kassim Majaliwa Ijumaa wakati akihitimisha Bunge, alisema tayari watu 29 wameshakamatwa kutokana na matukio hayo, na kwamba uchunguzi bado unaendelea. Miongoni mwa waliokamatwa ni wafanyabiashara maarufu wa eneo hilo pamoja na waganga wa jadi.