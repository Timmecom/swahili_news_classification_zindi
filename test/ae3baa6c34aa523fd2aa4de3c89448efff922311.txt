 Rais John Magufuli amemuagiza Msajili wa Hazina Athumani Mbuttuka kuhakikisha kuwa mashirika yote nchini ambayo yamekuwa hayatoi gawio kwa serikali, yanafanya hivyo ifikapo Julai mwaka huu. Ameyasema hayo mapema leo, Jumanne, alipokuwa akizungumza katika hafla ya kupokea gawio la serikali kutoka shirika la simu la TTCL lililofanyika kwenye makao makuu ya shirika hilo, jijini Dar es Salaam. Rais Magufuli amesema yapo mashirika 253 nchini ambayo huwa hayatoi gawio kwa kigezo cha kuwa yanajiendesha kwa hasara, jambo alilosema wachague kulirekebisha na kuanza kutoa gawio au yafungwe. Msajili wa Hazina yaandikie haya mashirika yote barua, nataka yaanze kutoa gawio, hakuna haja ya kuwa na mashirika yanayofanya kazi kwa hasara,  aliongeza. Hatahivyo Rais Magufuli amepongeza TTCL kwa kutoa gawio lake la bilioni 2.1/- ikiwa ni mwaka wa pili mfululizo kwa shirika hilo kutoa gawio lake serikalini. Zaidi, ametoa wito kwa ofisi na mashirika ya serikali kuhamasisha watendaji wake kutumia line za simu za TTCL ili kuunga mkono ukuaji wa shirika hilo la serikali, huku akiongeza kuwa japokuwa kwasasa shirika hilo lina wateja milioni 2.2 nchi nzima, idadi hiyo ni ndogo na juhudi zaidi zifanywe kuongeza idadi hiyo.