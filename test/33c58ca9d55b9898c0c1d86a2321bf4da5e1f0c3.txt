 TANZANIA imetia saini mkataba wa kupatiwa fedha za msaada Sh bilioni 60 kutoka Serikali ya Watu wa China bila masharti yoyote. Hayo yalibainishwa jana katika taarifa kwa vyombo vya habari kutoka Kitengo cha Mawasiliano ya Serikali Wizara ya Mambo ya Nje na Ushirikiano wa Afrika Mashariki.Kwa mujibu wa taarifa hiyo, mkataba huo ulisainiwa na Waziri wa Mambo ya Nje na Ushirikiano wa Afrika Mashariki, Profesa Palamagamba Kabudi kwa niaba ya Serikali ya Tanzania na Makamu Mwenyekiti wa Shirika la Kimataifa la Misaada ya Maendeleo la China, Zhou Liujun kwa upande wa Serikali ya China.Imeelezwa kuwa mkataba huo ulisainiwa baada ya kumalizika kwa mazungumzo kati ya Profesa Kabudi na Waziri wa Mambo ya Nje wa China na Mjumbe wa Baraza la Taifa, Wang Yi. Kupitia fedha hizo, Tanzania itaamua matumizi yake katika miradi mbalimbali ya maendeleo kwa wananchi.Taarifa hiyo ilisema kuwa mazungumzo ya mawaziri hao, yalilenga kuimarisha mahusiano ya kidiplomasia baina ya China na Tanzania sambamba na kuibua maeneo ya kipaumbele na kimkakati, yatakayotekelezwa kwa ushirikiano kati ya China na Tanzania. Maeneo hayo ya kipaumbele ni pamoja na upembuzi yakinifu kwa ajili ya upanuzi wa Taasisi ya Moyo ya Jakaya Kikwete (JKCI) ili kuwa Taasisi Mahiri ya Tiba ya Moyo Kusini mwa Jangwa la Sahara, ujenzi wa mabwawa ya kuzalisha umeme ya Ruhudji (megawati 358) na Rumakali (megawati 222) yaliyoko mkoani Iringa na Njombe.Imeelezwa kuwa mabwawa hayo kwa pamoja, yatakuwa na uwezo wa kuzalisha umeme wa megawati 580, huku miradi mingine ya kipaumbele ni upembuzi yakinifu wa ujenzi wa Reli ya Kati kwa kiwango cha kimataifa (SGR) na ukarabati wa reli ya TAZARA. Mbali na miradi hiyo, kupitia mazungumzo yao, Serikali ya China pia imeahidi kusaidia ujenzi wa miundombinu muhimu katika Mji wa Serikali Makao Makuu ya nchi Dodoma. Yi alisema kuwa Tanzania imekuwa rafiki wa kweli wa China wakati wote.Kwa upande wake, Profesa Kabudi aliishukuru Serikali ya China na kusema Tanzania itadumisha na kuendeleza mahusiano mazuri ya kidiplomasia, kisiasa na kiuchumi yaliyopo kati ya nchi hizi mbili. Kabudi aliipongeza Serikali ya China na Nchi za Afrika kwa kuandaa mpango kazi wa kimkakati, ambao umeainisha maeneo kumi ya kipaumbele, ikiwemo uendelezaji wa sekta ya viwanda na miundombinu, ambayo kwa nchi za Afrika, hususan Tanzania ndio kipaumbele cha kwanza.Maeneo mengine ya kipaumbele ni uendelezaji wa biashara na uwekezaji kati ya China na Afrika pamoja na ushirikiano katika maeneo ya ulinzi na usalama. Katika hatua nyingine, Profesa Kabudi alihudhuria mkutano kati ya mawaziri wa mambo ya nje kutoka nchi 53 za Afrika na taasisi za fedha za China, ambazo ni Mfuko wa Maendeleo kati ya China na Afrika (CAD FUND), Benki ya Exim ya China na Benki ya Maendeleo ya China. Lengo la mkutano huo ilikuwa kutoa ufafanuzi na utaratibu wa Dola bilioni 60 zilizoahidiwa na Serikali ya China wakati wa Mkutano Mkuu wa Wakuu wa Nchi za Jukwaa la Ushirikiano kati ya China na Afrika (FOCAC), uliofanyika mwezi Septemba 2018 jijini Beijing.