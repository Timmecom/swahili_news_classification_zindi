 Msaada huo wa vifaa vyenye thamani ya Sh milioni 40 ulikabidhiwa na Balozi wa China nchini, Dk Lu Youqing, mwishoni mwa wiki jijini Dar es Salaam.  Tuna imani vitendea kazi hivi vitasaidia katika juhudi zenu za kujenga mazingira bora ili kuvutia biashara na uwekezaji hapa nchini,  alisema balozi huyo.Alisema anatambua sekta binafsi inategemea mazingira bora ya kufanya biashara na uwekezaji, ndiyo maana wametoa msaada huo kwa TNBC ambayo ina dhamana hiyo.Aliipongeza Tanzania kuwa ni nchi iliyojitahidi kujenga mazingira bora ya biashara na uwekezaji, yanayozidi kuvutia mitaji kutoka nje ya nchi (FDI) na kusisitiza umuhimu wa kuendelea kufanya hivyo ili kukuza ustawi wa jamii na nchi.Katibu Mtendaji wa Baraza la Taifa la Biashara (TNBC), Raymond Mbilinyi aliushukuru ubalozi wa China kwa msaada huo ambao utasaidia sekretarieti ya baraza kusukuma mbele shughuli zake.  Tunashukuru sana, vifaa hivi ni muhimu sana kwetu. Alifafanua kuwa, TNBC itaendelea kupanua wigo wa biashara na uwekezaji kwa kujenga mazingira mazuri kwao. Alisisitiza kuwa Tanzania ina mengi ya kujifunza kutoka China ambayo imeendelea kiviwanda na ni ya pili kiuchumi duniani.