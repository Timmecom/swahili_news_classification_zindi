 RAIS John Magufuli ametoa zawadi ya Sh milioni 10 na kuagiza kupewa tiketi za ndege ya Shirika la Ndege Tanzania (ATCL) kwa mzalendo rubani mstaafu Naziz Mapunda ambaye aliokoa ndege ya Tanzania katika miaka ya 1970. Rais Magufuli alisema rubani huyo wa zamani wa Tanzania kitendo alichokifanya ilikuwa ni cha kizalendo wa hali ya juu ambacho kinatakiwa kuthaminiwa. Alisema wakati Jumiya ya Afrika Mashariki inayovunjika, katika miaka ya 1970 rubani huyo alikuwa na ndege ya Tanzania lakini ilipotolewa maelekezo ndege zote ziegeshwe Nairobi, Kenya yeye kwa uzalendo wa nchi yake hakufanya hivyo aliirusha na kuileta nchini bila kujali hatari ambayo ingeweza kumpata.  Miaka ya sabini baada ya kuvunjika Afrika Mashariki yeye alikuwa na ndege yake walipewa maelekezo ndege zote wakaegeshe lakini yeye aliirusha kuileta Tanzania, hakujali aliweka utanzania mbele,  alisema Rais Magufuli. Akizungumza katika tukio la kupokea ndege ya tano kuingia nchini iliyonunuliwa na serikali, Airbus A220-300 yenye uwezo wa kubeba abiria 130 hadi 150, Rais Magufuli aliwataka watanzania kuwa na uzalendo wa aina hiyo. Rais Magufuli alitoa Sh milioni kumi na kumkabidhi rubani huyo kwa ajili ya matumizi yake na kuagiza Jeshi la Polisi kumpa ulinzi mpaka atakapozitunza fedha hizo Benki. ATCL, huyu baba alihatarisha maisha yake, kwanza nakupa milioni kumi ya kunywa kunywa tu, OCD fedha hizi zisiibiwe njiani mumlinde saa 24,  alisema Rais Magufuli. Rais aliagiza ATCL kumpa tiketi za safari zake zote atakazotaka kusafiri rubani huyo pamoja na mke wake kwa maisha yake yote kuanzia sasa. Aidha, Rais aliwataka watanzania na hasa vijana kuwa wazalendo kama ambavyo amefanya mzee huyo ambaye aliangalia maslahi ya nchi yake hata akahatarisha maisha yake.  Ndege hizi sio za Magufuli ni za Watanzania, tuwe wazalendo kama ambavyo inafanywa na wanajeshi wanaoshiriki katika misheni mbalimbali, vijana muwe wazalendo msikubali kutumiwa,  alisema.