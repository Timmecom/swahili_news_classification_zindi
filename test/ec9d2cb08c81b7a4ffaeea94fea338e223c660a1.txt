 WAZIRI wa Maliasili na Utalii, Dk Hamis Kigwangalla ameombwa kutatua mgogoro baina ya vijiji 23 na kampuni ya uwindaji wa kitalii ya Green Miles Safari Ltd, ambao sasa imesababisha kukwama miradi ya maendeleo.Akizungumza na waandishi wa habari jana, Diwani wa Kitumbeine Thimoth Laizer alisema vijiji vyao ambavyo vinaidai kampuni hiyo kiasi cha Sh milioni 329 vimeshindwa kutekeleza miradi ya maendeleo, ikiwepo ujenzi wa shule na zahanati kutokana na kukosa fedha.  Vijiji vyetu vinategemea sana mapato ya utalii katika hiki kitalu ambacho alipewa Green Miles sasa kwa zaidi ya mwaka tuna mgogoro na amegoma kulipa, alisema.Hata hivyo, Mkurugenzi wa kampuni ya Green Miles Safaris, Salim Awadhi amekuwa akikanusha kudaiwa na vijiji hivyo na kueleza hana mkataba na vijiji. Mkazi wa kijiji cha Gelai Lumbwa, Gerald Thadeo alisema kwa takriban mwaka sasa, wamekuwa na mgogoro na kampuni hiyo na tayari kijiji chao kilipitisha azimio la kutofanya nayo kazi hasa kutokana na kushindwa kulipa vijiji. Tunaomba Waziri aje kutatua mgogoro huu, kwani sisi kama wanavijiji sasa tunashindwa kufanya miradi kutokana na mwekezaji kutolipa kijiji,  alisema Hata hivyo, Mkuu wa wilaya ya Longido, Frank Mwaisumbe alisema tayari suala hilo limefikishwa Wizara ya Maliasili na Utalii kwa maamuzi.  Ni kweli miradi ya vijiji imesimama kwa kuwa wananchi walikuwa wanategemea fedha za kitalu cha uwindaji, alisema.Alieleza kuwa Waziri wa Maliasili na Utalii, Dk Hamis Kigwangalla tayari ameahidi kufika Longido kutatua mgogoro huu.  Bado tunamsubiri waziri, kwa upande wetu sisi kama serikali ya wilaya na hata mkoa tumekwishatoa maamuzi juu ya mwekezaji huyo ambaye amekuwa na matatizo na wananchi,  alisema. Waziri Kigwangalla hivi karibuni aliahidi kuwa amepanga kutembelea wilaya ya Longido kutatua mgogoro huo.