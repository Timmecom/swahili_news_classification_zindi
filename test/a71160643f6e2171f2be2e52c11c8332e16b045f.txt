 WAWAKILISHI wa Tanzania kwenye michuano ya Ligi ya Mabingwa Afrika Simba wamepangwa kundi moja na mabingwa wa Misri Al Ahly kwenye hatua ya makundi ya michuano hiyo inayotarajia kuanza Januari 11 mwakani.Mbali na Al Ahly timu nyingine zilizopangwa pamoja na Simba kwenye kundi D ni pamoja na AS Vita ya Jamhuri ya Kidemokrasia ya Congo(DRC) na JS Soura ya Algeria katika ratiba ya hatua ya makundi ya michuano hiyo iliyotangazwa na Shirikisho la Soka la Afrika(CAF) jana. Simba iliingia hatua ya makundi ya michuano hiyo baada ya kuitoa timu ngumu ya Nkana Fc toka Zambia kwa mabao 4-3 ambapo kwenye mchezo wa kwanza uliochezwa Kitwe, Zambia Simba ilifungwa mabao 2-1 kabla ya kupata ushindi wa mabao 3-1 kwenye mchezo wa marudiano uliochezwa kwenye Uwanja wa Taifa.Mabao yaliyoivusha Simba kwenye hatua ya makundi yalifungwa na kiungo Jonas Mkude aliyefunga bao la kusawazisha kwa shuti kali, Meddie Kagere aliyefunga bao la kichwa na Cleatus Chama akifunga bao la tatu. Kabla ya kucheza na Nkana Fc, mabingwa hao wa soka wa Tanzania Bara waliitoa mashindanoni timu ya Mbabane Swallows ya Swaziland kwa mabao 8-1, ikiwa ni baada ya kupata ushindi wa mabao 4-1 nyumbani na kisha kwenda kupata ushindi wa mabao 4-1 ugenini. Mara ya mwisho Simba ilitinga hatua ya makundi ya michuano hiyo mwaka 2003 kwa kuwatoa waliokuwa mabingwa watetezi Zamelek ya Misri.Katika mchezo wa kwanza uliopigwa katika dimba la Taifa Dar es Salaam Simba ilipata ushindi wa bao 1-0 na katika mchezo wa marudiano uliochezwa Misri, Zamalek walishinda kwa bao 1-0 na mchezo huo kuamuliwa kwa mikwaju ya penalti kwa Simba kushinda kwa penalti 3-2. Nahodha wa zamani wa Simba Selemani Matola alisema timu yake hiyo ya zamani imepangwa kwenye kundi la kawaida na wakijipanga vizuri wanaweza kufanya vizuri.  Hapo wa kuogopwa ni Al Ahly tu na hata nao pia siku hizi ni wa kawaida tu; As Vita na JS Soura ni timu za kawaida, na ziko kwenye kiwango cha Simba tu, alisema Matola aliyekuwa nahodha wa Simba wakati wanaingia hatua ya makundi mwaka 2003.