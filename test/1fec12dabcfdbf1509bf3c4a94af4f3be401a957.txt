 WAZIRI Mkuu, Kassim Majaliwa amewataka Watanzania kujiandikisha na kuwa tayari kushiriki kikamilifu katika kupiga kura kuchagua na kuchaguliwa kuwa viongozi katika Uchaguzi wa Serikali za Mitaa unaokuja Novemba 24, mwaka huu.Vile vile aliwataka kujiandikisha katika Daftari la Wapigakura ili kushiriki kikamilifu katika uchaguzi huo na Uchaguzi Mkuu, utakaofanyika Oktoba 2020. Kauli hiyo aliitoa wakati akitoa hoja ya kuahirisha Bunge la 15 la bajeti lililokaa vikao 55 jijini Dodoma jana hadi Septemba 3, mwaka huu.  Novemba 2019 tutakuwa na Uchaguzi wa Serikali za Mitaa.Uchaguzi huu ni sehemu muhimu katika kuimarisha utawala bora na demokrasia ambayo imeendelea kunawiri nchini mengi kuhusu maandalizi na masuala muhimu kuhusu uchaguzi huu niliyaeleza wakati wa hotuba yangu ya Aprili 2019, nikitoa mwelekeo wa Serikali kwa mwaka 2019. Kadhalika, Waziri wa Nchi, Ofisi ya Rais TAMISEMI, Selemani Jafo pia ametoa ufafanuzi mzuri wakati akiwasilisha hotuba yake,  alisema.Waziri Mkuu alisema serikali pia imeendelea kutumia mbio za mwenge kuhamasisha wananchi kushiriki uchaguzi huo kupitia kaulimbiu  Maji ni haki ya kila mtu, tutunze vyanzo vyake na tukumbuke kushiriki Uchaguzi wa Serikali za Mitaa. Alisema kauli mbiu ilikuwa na lengo la kuhamasisha wananchi wengi zaidi kushiriki uchaguzi huo. Alitoa wito kwa wadau mbalimbali na wananchi kwa ujumla hususan wale wenye sifa kujitokeza kwa wingi kujiandikisha na kupiga kura ili waweze kutumia haki yao ya kidemokrasia ya kuchagua au kuchaguliwa katika uchaguzi huo. Waziri Mkuu alisema jambo muhimu zaidi ni kuwa wale wenye nia ya kugombea ni lazima wajue majukumu wanayoomba yanahitaji umakini mkubwa na uchapaji kazi.  Serikali imewekeza miradi mingi kote nchini.Hivyo, kunahitajika watu walio tayari kuhakikisha wanasimamia miradi hiyo ili itoe matokeo yanayokusudiwa,  alisema. Alisema katika hatua nyingine, serikali itaendelea kuhakikisha uwepo wa mazingira salama na tulivu kwa kipindi chote cha uchaguzi. Kuhusu uboreshaji wa Daftari la Kudumu la Wapiga Kura, Waziri Mkuu alisema hiyo ni sehemu ya maandalizi ya uchaguzi mkuu utakaofanyika mwezi Oktoba 2019. Tume ya Taifa ya Uchaguzi (NEC) inakamilisha maandalizi ya uborehaji wa Daftari la Kudumu la Wapiga Kura. Uboreshaji huo, unatarajiwa kuanza Julai 18, mwaka huu katika mikoa ya Arusha na Kilimanjaro ambapo litafanyika kwa muda wa siku saba kwa kila kituo na kuendelea hadi Machi 5, 2020 litakapohitimishwa katika mkoa wa Dar es Salaam,  alisema. Waziri Mkuu alisema uboreshaji huo hautahusisha wapiga kura walioandikishwa mwaka 2015 isipokuwa utawahusu wapiga kura wapya waliotimiza umri wa miaka 18 na kuendelea au watakaotimiza umri huo ifikapo siku ya Uchaguzi Mkuu ujao.Alisema kundi lingine litakalohusika na uandikishwaji huo ni kwa wale wanaotaka kuboresha taarifa zao, kama vile waliohama jimbo au kata na kuhamia katika maeneo mengine ya kiuchaguzi, waliopoteza au kuharibika kwa kadi zao za kupiga Kura, watakaorekebisha taarifa zao pamoja na kuwaondoa wapiga kura waliopoteza sifa kama vile kufariki dunia.Alitoa wito kwa wananchi wote wenye sifa kutumia fursa hiyo kujitokeza kwa wingi kujiandikisha na kuboresha taarifa zao katika Daftari la Kudumu la wapiga kura ili kutimiza haki yao ya kikatiba hasa katika wawamu hii ya kwanza badala ya kusubiri awamu ya pili ili kuondoa uwezekano wa kukosa fursa hiyo ikitokea mtu kapata dharura. Akihitimisha Bunge hilo, Spika wa Bunge, Job Ndugai aliwapongeza wabunge kutokana na mahudhurio yao mazuri katika bunge hilo lililokutana katika vikao 55.